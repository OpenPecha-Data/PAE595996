btsun pa śa ra dva ti’i bu, gźan yaṅ byaṅ chub sems dpa’ rnams kyi byaṅ chub kyi yan lag bdun
mi zad pa ste.

de la byaṅ chub kyi yan lag bdun gaṅ źe na?

’di lta ste: 1) dran pa yaṅ dag byaṅ chub kyi yan lag daṅ; 2) chos rnam par ’byed pa yaṅ dag
byaṅ chub kyi yan lag daṅ; 3) brtson ’grus yaṅ dag byaṅ chub kyi yan lag daṅ; 4) dga’ ba
yaṅ dag byaṅ chub kyi yan lag daṅ; 5) śin tu sbyaṅs pa yaṅ dag byaṅ chub kyi yan lag daṅ;
6) tiṅ ṅe ’dzin yaṅ dag byaṅ chub kyi yan lag daṅ; 7) btaṅ sñoms yaṅ dag byaṅ chub kyi yan
lag go.

1) de la dran pa yaṅ dag byaṅ chub kyi yan lag gaṅ źe na?

dran pa gaṅ gis chos rnams rtogs par ’gyur ba daṅ, chos rnams la so sor rtog pa daṅ, chos rnams
la dpyod pa daṅ, chos rnams la kun ’gro ba daṅ, chos rnams la bsam pa daṅ, chos rnams
la rjes su rtog pa ste;

de dran pa des chos rnams kyi raṅ gi mtshan ñid rtogs par ’gyur ro.chos rnams kyi raṅ gi mtshan
ñid gaṅ źe na? chos thams cad ni raṅ gi mtshan ñid kyis stoṅ pa ste;

gaṅ gis de ltar dran źiṅ rtogs pa, ’di ni dran pa yaṅ dag byaṅ chub kyi yan lag ces bya’o.

2) de la chos rnam par ’byed pa yaṅ dag byaṅ chub kyi yan lag gaṅ źe na?

gaṅ chos kyi phuṅ po brgyad khri bźi stoṅ rnam par ’byed pa śes te, chos gaṅ ji lta ji lta bur
rnam par dbye bar bya ba;ṅes pa’i don kyaṅ ṅes pa’i don du, draṅ ba’i don kyaṅ draṅ ba’i
don du, kun rdzob kyi don kyaṅ kun rdzob kyi don du, don dam pa yaṅ don dam par, brda yaṅ
brdar, rnam par ṅes pa yaṅ rnam par ṅes par, chos de daṅ de dag de lta bur rnam par ’byed
pa,

’di ni chos rnam par ’byed pa yaṅ dag byaṅ chub kyi yan lag ces bya’o.

3) de la brtson ’grus yaṅ dag byaṅ chub kyi yan lag gaṅ źe na?

gaṅ dran pa ’di daṅ, chos rnam par ’byed pa daṅ, dga’ ba daṅ, śin tu sbyaṅs pa daṅ, tiṅ ṅe ’dzin
daṅ, btaṅ sñoms śes pa ’di rab tu ’dzin pa daṅ, spro ba daṅ, stobs daṅ, rtul ba daṅ,
phyir mi ldog pa daṅ, ’dun pa daṅ, mthu daṅ, brtson pa mi gtoṅ ba daṅ, lam mṅon par rtogs
par bya ba’i phyir brtson pa,’di ni brtson ’grus yaṅ dag byaṅ chub kyi yan lag ces bya’o.

4) de la dga’ ba yaṅ dag byaṅ chub kyi yan lag gaṅ źe na?chos la dga’ ba daṅ, chos la mos pa
daṅ, chos la mchog tu dga’ ba gaṅ gis sems ma goṅ ba daṅ dad ciṅ ’dun pa ste, chos la dga’
ba gaṅ gis lus daṅ sems śin tu sbyaṅs par ’gyur ba daṅ, ñon moṅs pa rnams sel ba,

’di ni dga’ ba yaṅ dag byaṅ chub kyi yan lag ces bya’o.

5) de la śin tu sbyaṅs pa yaṅ dag byaṅ chub kyi yan lag gaṅ źe na?

gaṅ lus śin tu sbyaṅs pa daṅ sems śin tu sbyaṅs pas ñon moṅs pa bsal bas sgrib pa daṅ bral ba
daṅ, źi gnas la ’jug pa’i dmigs pa la sems gźog pa,

’di ni śin tu sbyaṅs pa yaṅ dag byaṅ chub kyi yan lag ces bya’o.

6) de la tiṅ ṅe ’dzin yaṅ dag byaṅ chub kyi yan lag gaṅ źe na?

gaṅ sems mñam par bźag pas chos kyi ye śes mṅon par rdzogs par ’tshaṅ rgya’i, sems mñam par
ma bźag pas ni ma yin no;gaṅ sems mñam par bźag pas chos de dag mṅon par rdzogs par ’tshaṅ
rgya’i, sems mñam par ma bźag pas ma yin te;lta ba daṅ, bag la ñal daṅ, kun nas ldaṅ ba de
dag bor bas kyaṅ, mṅon par rdzogs par ’tshaṅ mi rgya ste;gźan du na chos thams cad mñam
pa ñid daṅ, chos thams cad tha dad du dbye ba med pas chos thams cad mñam pa ñid mṅon par
rdzogs par ’tshaṅ rgya ste;

’di ni tiṅ ṅe ’dzin yaṅ dag byaṅ chub kyi yan lag ces bya’o.

7) de la btaṅ sñoms yaṅ dag byaṅ chub kyi yan lag gaṅ źe na?

gaṅ ’di ni bde ba daṅ yid mi bde ba’i cha daṅ ’thun pa’i chos rnams kyis sems yoṅs su mi gtugs
pa daṅ,’jig rten gyi chos rnams kyis mi ’phrogs pa daṅ, mthon dman du mi gnas pa’i phyir
mi sgul ba yin te;gnod pa med pa daṅ,’phrogs pa med pa daṅ, rjes su chags pa med pa daṅ,źe
’gras pa med pa daṅ,’phags pa’i bden pa’i lam daṅ ’thun pa,

’di ni btaṅ sñoms yaṅ dag byaṅ chub kyi yan lag ces bya ste.

btsun pa śa ra dva ti’i bu, de dag ni byaṅ chub sems dpa’ rnams kyi byaṅ chub kyi yan lag bdun
mi zad pa’o.

