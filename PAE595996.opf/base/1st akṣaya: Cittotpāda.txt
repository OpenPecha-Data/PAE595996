blo gros mi zad pas smras pa:- btsun pa śa ra dva ti’i bu, byaṅ chub sems dpa’ rnams kyi daṅ
po sems bskyed pa yaṅ mi zad pa’o.de ci’i phyir źe na? ma ’dres pa’i phyir ro. sems de ni
ñon moṅs pa thams cad daṅ ma ’dres par skyes so;theg pa gźan la ’dod pa med pas, sems de
ni ma ’brel bar skyes so;phas kyi rgol ba thams cad kyis mi ’phrogs pas, sems de ni sra bar
skyes so;sems de ni bdud thams cad kyis mi phyed par skyes so;dge ba’i rtsa ba thams cad
yaṅ dag par sgrub pa’i phyir, sems de ni brtan par skyes so;’dus byas mi rtag par śin tu
rig pas na, sems de ni rtag par skyes so;saṅs rgyas kyi chos thams cad yaṅ dag par sdud pas,
sems de ni mi g-yo bar skyes so;log par sgrub pa thams cad daṅ bral bas, sems de ni mi
rdzi bar skyes so;mi bskyod pas na, sems de ni śin tu brtan par skyes so;gñen po med pas na,
sems de ni dpe med par skyes so;chos thams cad la ṅes par ’bigs pas na, sems de ni rdo
rje lta bur skyes so;bsod nams kyi tshogs tshad med pa bsags pas na, sems de ni mu med par
skyes so;sems can thams cad kyi bsam pa rnams la sems de ni mñam par skyes so;tha dad du
byed pa med pas na, sems de ni mi mñam pa med par skyes so;raṅ bźin gyis kun nas ñon moṅs
pa med pas na, sems de ni rnam par dag par skyes so;śes rab kyi ’od gsal ba’i phyir, sems
de ni dri ma med par skyes so;lhag pa’i bsam pa ma bor bas na, sems de ni śin tu ṅes par bsams
te skyes so;byams pa nam mkha’ daṅ mñam źiṅ mtshuṅs pas na, sems de ni yaṅs par skyes
so;sems can thams cad kyi go ’byed pas na, sems de ni rgya che bar skyes so;chags pa med
pa’i ye śes la btaṅ bas na, sems de ni sgrib pa med par skyes so;sñiṅ rje chen po rgyun ma
bcad pas na, sems de ni thams cad kyi rjes su soṅ bar skyes so;yoṅs su bsṅo ba’i cho ga śes
pas na, sems de ni rgyun ma chad par skyes so;thams cad mkhyen pas rab tu bstod pas na,
sems de ni mṅon du ’gro bar bya bar skyes so;theg pa gźan la źugs pas na, sems de ni blta
bar ’os pa’o;sems de ni sems can thams cad kyis bltar mi mthoṅ bar skyes so;sems de ni saṅs
rgyas kyi chos thams cad kyi sa bon du skyes so;sems de ni chos thams cad kyis mi śigs
par skyes so;sems de ni bde ba’i dṅos po thams cad kyi gnas su skyes so;sems de ni bsod nams
kyi tshogs kyis brgyan par skyes so;sems de ni ye śes kyi tshogs kyis rab tu rtogs te skyes
so;sems de ni sbyin pa’i tshogs kyis rab tu bsags te skyes so;sems de ni tshul khrims
kyi tshogs kyis smon lam gyis ’phags par skyes so;sems de ni bzod pa’i tshogs kyis bsñen
par dka’ bar skyes so;sems de ni brtson ’grus kyi tshogs kyis rgyal bar dka’ bar skyes so;sems
de ni bsam gtan gyi tshogs kyis źi ba’i mtshan ñid du skyes so;sems de ni śes rab kyi
tshogs kyis thogs pa med par skyes so;byams pa chen po bsags pas, sems de ni gnod pa med
par skyes so;sñiṅ rje chen po bsags pas, sems de ni rtsa ba sra źiṅ brtan pa’o;sems de ni
dga’ ba chen po bsags pa ste, mgu ba daṅ mos pa daṅ mchog tu dga’ ba la gnas par skyes so;sems
de ni btaṅ sñoms chen po bsags pa ste, bde ba daṅ sdug bsṅal gyis mi sgul bar skyes so;sems
de ni saṅs rgyas thams cad kyi byin gyi rlabs kyis byin du brlabs par skyes so;sems
de ni dkon mchog gsum gyi rigs rgyun mi gcad pa’i phyir tshul rgyun mi ’chad par skyes so;sems
de ni phyogs bcu’i saṅs rgyas kyi źiṅ thams cad ’khor gyi dkyil ’khor du grags par skyes
so.

btsun pa śa ra dva ti’i bu, thams cad mkhyen pa ñid kyi sems ’di ’dra bar skyes pa la zad pa
gaṅ yaṅ yod dam?

śa ra dva ti’i bus smras pa: - rigs kyi bu, de ni ma yin te; gaṅ thams cad mkhyen pa ñid kyi
sems ’di lta bu zad par ’dod pa ni, nam mkha’ zad par ’dod do.

blo gros mi zad pas smras pa: - btsun pa śa ra dva ti’i bu, de bźin gśegs pa’i sems de ni mi
zad pa ste, byaṅ chub kyi sems de ni de’i rtsa bar skyes pas na, de’i phyir mi zad pa’o.

btsun pa śa ra dva ti’i bu, de bźin gśegs pa’i tshul khrims daṅ, tiṅ ṅe ’dzin daṅ, śes rab daṅ,
rnam par grol ba daṅ, rnam par grol ba’i ye śes mthoṅ ba’i phuṅ po rnams mi zad pa ste,
byaṅ chub kyi sems de ni de dag gi rtsa bar skyes pas na, de’i phyir mi zad pa’o.

btsun pa śa ra dva ti’i bu, de bźin gśegs pa’i bsam gtan daṅ, rnam par thar pa daṅ, tiṅ ṅe ’dzin
daṅ, sñoms par ’jug pa rnams mi zad pa ste, byaṅ chub kyi sems de ni de dag gi rtsa bar
skyes pas na, de’i phyir de mi zad pa’o.

btsun pa śa ra dva ti’i bu, de bźin gśegs pa’i sbyin pa daṅ, tshul khrims daṅ, bzod pa daṅ,
brtson ’grus daṅ, bsam gtan daṅ, śes rab kyi pha rol tu phyin pa rnams mi zad pa ste, byaṅ
chub kyi sems de ni de dag gi rtsa bar skyes pas na, de’i phyir mi zad pa’o.

btsun pa śa ra dva ti’i bu, de bźin gśegs pa’i byams pa daṅ, sñiṅ rje daṅ, dga’ ba daṅ, btaṅ
sñoms mi zad pa ste; byaṅ chub kyi sems de ni de dag gi rtsa bar skyes pas na, de’i phyir
de mi zad pa’o.

btsun pa śa ra dva ti’i bu, de bźin gśegs pa’i stobs bcu daṅ, mi ’jigs pa bźi daṅ, saṅs rgyas
kyi chos ma ’dres pa bco brgyad rnams mi zad pa ste, byaṅ chub kyi sems de ni de dag gi
rtsa bar skyes pas na, de’i phyir de mi zad pa’o.

btsun pa śa ra dva ti’i bu, mdor na saṅs rgyas kyi chos thams cad mi zad pa ste, byaṅ chub kyi
sems de ni de dag gi rtsa bar skyes pas na, de’i phyir de mi zad pa’o.

dkon mchog gsum gyi rigs rgyun mi gcod pas na, mi zad pa’o;sems can gyi khams mi zad pas na,
mi zad pa’o;de’i ye śes la btaṅ bas na, mi zad pa’o;sems can thams cad kyi sems kyi spyod
pa rtogs pas na, mi zad pa’o;sṅon gyi smon lam gyi rgyun mi gcod pas na, mi zad pa’o;’dus
ma byas su bsṅos pas na, mi zad pa’o;’dus ma byas la sems can yoṅs su smin par byed pas na,
mi zad pa’o;zad pa śes pa daṅ, mi skye ba śes pa mi zad pas na, mi zad pa’o;’byuṅ ba med
ciṅ ’jig pa med pas na, mi zad pa’o;chos thams cad gzod ma nas zad pa ste, ye śes de mṅon
par rtogs pas na, mi zad pa’o.

btsun pa śa ra dva ti’i bu, ’di ni byaṅ chub sems dpa’ rnams kyi byaṅ chub kyi sems mi zad pa’o.

