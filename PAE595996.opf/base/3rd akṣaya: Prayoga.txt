bam po gñis pa

btsun pa śa ra dva ti’i bu, gźan yaṅ byaṅ chub sems dpa’ rnams kyi bsam pa mi zad pas na, sbyor
ba mi zad pa yin te.de ci’i phyir źe na?

sbyin pa’i bsam pa ni byaṅ chub sems dpa’i sbyor ba mi zad pa ste; gaṅ yaṅ bdog pa thams cad
yoṅs su gtoṅ bar snaṅ ba, ’di ni de’i sbyor ba’o.

tshul khrims kyi bsam pa ni byaṅ chub sems dpa’i sbyor ba mi zad pa ste; gaṅ yaṅ tshul khrims
daṅ, bslab pa daṅ, sbyaṅs pa’i yon tan daṅ, yo byad bsñuṅs pa yaṅ dag par ’dzin par snaṅ
ba, de ni de’i sbyor ba’o.

bzod pa’i bsam pa ni byaṅ chub sems dpa’i sbyor ba mi zad pa ste; gaṅ yaṅ sems can thams cad
la źe ’gras pa med pa’i sems su snaṅ ba, ’di ni de’i sbyor ba’o.

brtson ’grus kyi bsam pa ni byaṅ chub sems dpa’i sbyor ba mi zad pa ste; gaṅ yaṅ dge ba’i rtsa
ba thams cad kyi sṅon du ’gro bar snaṅ ba, ’di ni de’i sbyor ba’o.

bsam gtan gyi bsam pa ni byaṅ chub sems dpa’i sbyor ba mi zad pa ste; gaṅ yaṅ bsam gtan yoṅs
su sbyoṅ bar snaṅ ba, ’di ni de’i sbyor ba’o.

śes rab kyi bsam pa ni byaṅ chub sems dpa’i sbyor ba mi zad pa ste; gaṅ yaṅ thos pa yoṅs su
sbyoṅ bar snaṅ ba, ’di ni de’i sbyor ba’o.

byams pa daṅ, sñiṅ rje daṅ, dga’ ba daṅ, btaṅ sñoms kyi bsam pa ni byaṅ chub sems dpa’i sbyor
ba mi zad pa ste; gaṅ yaṅ sems can la phan pa daṅ bde bar byed pas chos la dga’ źiṅ mos
te, rjes su chags pa daṅ, khoṅ khro ba spaṅ bar snaṅ ba, ’di ni de’i sbyor ba’o.

lus kyi las rnam gsum gyi sdom pa yoṅs su dag pa’i phyir, lus kyi bsam pa ni byaṅ chub sems
dpa’i sbyor ba mi zad pa’o;ṅag gi ñes pa rnam bźi yoṅs su spaṅ ba’i phyir, ṅag gi bsam pa
ni byaṅ chub sems dpa’i sbyor ba mi zad pa’o;brnab sems daṅ, gnod sems daṅ, log par lta ba
med pa’i phyir, sems kyi bsam pa ni byaṅ chub sems dpa’i sbyor ba mi zad pa’o;

chos la slob dpon gyi dpe mkhyud med pa’i phyir, thos pa’i bsam pa ni byaṅ chub sems dpa’i sbyor
ba mi zad pa’o;

thams cad mkhyen pa ñid kyi sems la sbyor ba’i phyir, slob dpon gyi dpe mkhyud med pa’i bsam
pa ni byaṅ chub sems dpa’i sbyor ba mi zad pa’o;sems can gźan byaṅ chub kyi sems yaṅ dag
par ’dzin du ’jug pa’i phyir, thams cad mkhyen pa ñid kyi bsam pa ni byaṅ chub sems dpa’i
sbyor ba mi zad pa’o;dge ba’i rtsa ba la rab tu ’dzud pa’i phyir, sems can gźan byaṅ chub
kyi sems yaṅ dag par ’dzin du ’jug pa’i bsam pa ni byaṅ chub sems dpa’i sbyor ba mi zad pa’o;byaṅ
chub tu yoṅs su bsṅo ba’i phyir, dge ba’i rtsa ba la sbyor ba’i bsam pa ni byaṅ chub
sems dpa’i sbyor ba mi zad pa’o;saṅs rgyas kyi chos thams cad yaṅ dag par sdud pa’i phyir,
byaṅ chub tu yoṅs su bsṅo ba’i bsam pa ni byaṅ chub sems dpa’i sbyor ba mi zad pa’o;dam
pa’i chos kun ’dzin pa’i phyir, saṅs rgyas kyi chos thams cad yaṅ dag par sdud pa’i bsam
pa ni byaṅ chub sems dpa’i sbyor ba mi zad pa’o;ñes pa ’chags pa’i phyir, dam pa’i chos kun
’dzin pa’i bsam pa ni byaṅ chub sems dpa’i sbyor ba mi zad pa’o;sdig pa mthol ba’i phyir,
ñes pa bśags pa’i bsam pa ni byaṅ chub sems dpa’i sbyor ba mi zad pa’o;bsod nams thams
cad kyi rjes su yi raṅ ba’i phyir, sdig pa mthol ba’i bsam pa ni byaṅ chub sems dpa’i sbyor
ba mi zad pa’o;bsod nams kyi tshogs tshad med pa bsags pa’i phyir, bsod nams thams cad kyi
rjes su yi raṅ ba’i bsam pa ni byaṅ chub sems dpa’i sbyor ba mi zad pa’o;saṅs rgyas thams
cad la gsol ba ’debs pa’i phyir, bsod nams kyi tshogs tshad med par bsags pa’i bsam pa
ni byaṅ chub sems dpa’i sbyor ba mi zad pa’o;dam pa’i chos yoṅs su ’dzin pa’i phyir, saṅs
rgyas thams cad la gsol ba ’debs pa’i bsam pa ni byaṅ chub sems dpa’i sbyor ba mi zad pa’o;skyes
bu dam pa’i las kyi phyir, dam pa’i chos yoṅs su ’dzin pa’i bsam pa ni byaṅ chub sems
dpa’i sbyor ba mi zad pa’o;khur blaṅs pa sgrol ba’i phyir, skyes bu dam pa’i las kyi bsam
pa ni byaṅ chub sems dpa’i sbyor ba mi zad pa’o;go cha sra źiṅ mi ’dor ba’i phyir, khur
blaṅs pa sgrol ba’i bsam pa ni byaṅ chub sems dpa’i sbyor ba mi zad pa’o;sems can thams cad
kyi bya ba sgrub pa’i phyir, go cha sra źiṅ mi ’dor ba’i bsam pa ni byaṅ chub sems dpa’i
sbyor ba mi zad pa’o.

btsun pa śa ra dva ti’i bu, gźan yaṅ bźi po ’di dag ni byaṅ chub sems dpa’ rnams kyi sbyor ba
mi zad pa ste. bźi gaṅ źe na?

byaṅ chub kyi sems kyi sbyor ba mi zad pa daṅ; chos sbyin pa rnam par ’grel ba’i sbyor ba mi
zad pa daṅ; sems can yoṅs su smin par byed pa’i sbyor ba mi zad pa daṅ; dge ba’i rtsa ba
bsags pa’i sbyor ba mi zad pa ste; bźi po de dag ni sbyor ba mi zad pa’o.

gźan yaṅ sbyor ba mi zad pa bźi ste. bźi gaṅ źe na? dgon pa la gnas śiṅ sbyaṅs pa’i yon tan
daṅ yo byad bsñuṅs pa’i rjes su ’gro ba la mi ṅoms pa’i sbyor ba mi zad pa daṅ; bsod nams
daṅ ye śes kyi tshogs bsags pa la mi ṅoms pa’i sbyor ba mi zad pa daṅ; thos pa btsal ba la
mi ṅoms pa’i sbyor ba mi zad pa daṅ; byaṅ chub tu yoṅs su bsṅo ba’i śes pas mi ṅoms pa’i
sbyor ba mi zad pa ste; bźi po de dag ni sbyor ba mi zad pa’o.

gźan yaṅ sbyor ba mi zad pa bźi ste. bźi gaṅ źe na? bgraṅ ba rtogs pa’i sbyor ba mi zad pa daṅ;
gźal ba rtogs pa’i sbyor ba mi zad pa daṅ; dpyad pa rtogs pa’i sbyor ba mi zad pa daṅ;
so sor brtag pa rtogs pa’i sbyor ba mi zad pa ste; bźi po de dag ni sbyor ba mi zad pa’o.

gźan yaṅ sbyor ba mi zad pa bźi ste. bźi gaṅ źe na? kun nas ñon moṅs pa’i rgyu rtogs pa’i sbyor
ba mi zad pa daṅ; rnam par byaṅ ba’i rgyu rtogs pa’i sbyor ba mi zad pa daṅ; kun nas ñon
moṅs pa’i rgyu yoṅs su brjod pa’i sbyor ba mi zad pa daṅ; rnam par byaṅ ba’i yon tan daṅ
phan yon yoṅs su brjod pa’i sbyor ba mi zad pa ste; bźi po de dag ni sbyor ba mi zad pa’o.

gźan yaṅ sbyor ba mi zad pa bźi ste. bźi gaṅ źe na? phuṅ po la brtag pa’i sbyor ba mi zad pa
daṅ; khams la brtag pa’i sbyor ba mi zad pa daṅ; skye mched la brtag pa’i sbyor ba mi zad
pa daṅ; rten ciṅ ’brel bar ’byuṅ ba la brtag pa’i sbyor ba mi zad pa ste; bźi po de dag ni
sbyor ba mi zad pa’o.

gźan yaṅ sbyor ba mi zad pa bźi ste. bźi gaṅ źe na? ’du byed mi rtag par yoṅs su bstan pa’i
sbyor ba mi zad pa daṅ; ’du byed sdug bsṅal bar yoṅs su bstan pa’i sbyor ba mi zad pa daṅ;
chos thams cad bdag med par yoṅs su bstan pa’i sbyor ba mi zad pa daṅ; mya ṅan las ’das pa
źi ba la ñe bar spyod pa bstan pa’i sbyor ba mi zad pa ste; bźi po de dag ni sbyor ba mi
zad pa’o.

btsun pa śa ra dva ti’i bu, mdor na byaṅ chub sems dpa’i sbyor ba ji sñed pa, de dag thams cad
ni thams cad mkhyen pa ñid la gźol ba, thams cad mkhyen pa ñid la ’bab pa, thams cad mkhyen
pa ñid la bab pa ste, thams cad mkhyen pa ñid dag kyaṅ mi zad pas na, de’i phyir byaṅ
chub sems dpa’ rnams kyi sbyor ba thams cad kyaṅ mi zad pa’o.

btsun pa śa ra dva ti’i bu, ’di ni byaṅ chub sems dpa’ rnams kyi sbyor ba mi zad pa źes bya’o.

