de nas tshe daṅ ldan pa śa ra dva ti’i bus byaṅ chub sems dpa’ blo gros mi zad pa la ’di skad
ces smras so: - rigs kyi bu, byaṅ chub sems dpa’ rnams kyi sbyin pa mi zad pa ’di ni khyod
kyis legs par smras na, rigs kyi bu, byaṅ chub sems dpa’ rnams kyi tshul khrims mi zad
pa las brtsams te, ji ltar byaṅ chub sems dpa’ rnams kyi tshul khrims mi zad par ’gyur ba,
khyod spobs par gyis śig!

blo gros mi zad pas smras pa: - btsun pa śa ra dva ti’i bu, rnam pa drug cu rtsa lṅas byaṅ chub
sems dpa’ rnams kyi tshul khrims kyi phuṅ po yoṅs su dag pa mi zad pa yin no. drug cu
rtsa lṅa po gaṅ źe na? ’di lta ste:

sems can thams cad la mi gnod pa daṅ;gźan gyi loṅs spyod dag la mi rku ba daṅ;gźan gyi chuṅ
ma dag la ma chags pa daṅ;sems can thams cad la mi slu ba daṅ;bdag gi ’khor gyis chog par
’dzin pas, phra ma med pa daṅ;tshig drag po bzod pas, mi brlaṅ ba daṅ;tshig śin tu spoṅ bas,
tshig kyal pa mi smra ba daṅ;gźan bde ba la dga’ bas, brnab sems med pa daṅ;ṅan du brjod
pa daṅ, ṅan du smra ba’i tshig gi lam bzod pas, gnod sems med pa daṅ;ston pa gźan gyi bstan
pa med pas, yaṅ dag par lta ba daṅ;sems la rñog pa med pas, saṅs rgyas la dad pa daṅ;chos
ñid kyi chos dam pa’i phyir, chos la dad pa daṅ;’phags pa’i tshogs thams cad la dga’ bas,
dge ’dun la dad pa daṅ;bla ma la gus pas sri źu che ba daṅ;saṅs rgyas daṅ, chos daṅ, dge
’dun la yan lag lṅas phyag ’tshal bas, lus rab tu ’dud pa daṅ;kha na ma tho ba chuṅ rab
la yaṅ ’jigs par lta bas, tshul khrims mi lhod pa daṅ;theg pa gźan la mi brten pas, tshul
khrims ma ral ba daṅ;ñam ṅa bar skye ba spoṅ bas, tshul khrims ma ñams pa daṅ;skye bo mi
srun pa daṅ ñon moṅs pa daṅ ma ’dres pas, tshul khrims ma ’dres pa daṅ;dkar po’i chos phyogs
gcig tu ’phel bas, tshul khrims ma ’chol ba daṅ;ji ltar ’dod pa bźin du ’gro bas, ’phags
pa’i tshul khrims daṅ;mkhas pas ma smad pas, rab tu bsṅags pa’i tshul khrims daṅ;dran pa
daṅ śes bźin rab tu ñe bar gnas pas, rnam pa mchog gi tshul khrims daṅ;thams cad du kha na
ma tho ba med pas, ma smad pa’i tshul khrims daṅ;dbaṅ po bsruṅs pas, śin tu sbas pa’i tshul
khrims daṅ;saṅs rgyas kyi chos thams cad la sems pas, rnam par grags pa’i tshul khrims
daṅ;ruṅ ba la tshod śes pas, ’dod pa chuṅ ba’i tshul khrims daṅ;chags pa spoṅ bas, chog śes
pa’i tshul khrims daṅ;lus daṅ sems dben pas, raṅ bźin gyis dben pa’i tshul khrims daṅ;’du
’dzi rnam par spoṅ bas, dgon pa la gnas pa’i tshul khrims daṅ;gźan gyi ṅor mi lta bas,
’phags pa’i rigs kyis chog śes pa’i tshul khrims daṅ;dge ba’i rtsa ba bdag gi kha na las pas,
sbyaṅs pa’i yon tan daṅ yo byad bsñuṅs pa’i tshul khrims daṅ;lha daṅ mi mgu bar byed pas,
ji ltar smras pa de ltar spyod pa’i tshul khrims daṅ;sems can thams cad kyi dpuṅ gñen
du gyur pas, byams pa’i tshul khrims daṅ;sdug bsṅal thams cad bzod pas, sñiṅ rje’i tshul khrims
daṅ;sems ma źum pas, dga’ ba’i tshul khrims daṅ;rjes su chags pa daṅ khoṅ khro ba spaṅs
pas, btaṅ sñoms kyi tshul khrims daṅ;bdag gi sems la ṅes par sems pas, bdag gi ’khrul
pa la rtog pa’i tshul khrims daṅ;gźan gyi sems sruṅ bas, gźan gyi ’khrul pa la ñes par mi
lta ba’i tshul khrims daṅ;sems can yoṅs su smin par byed pas, sbyin pa’i tshul khrims daṅ;tshul
khrims rab tu bsruṅs pas, śin tu bzuṅ ba’i tshul khrims daṅ;sems can thams cad la źe
’gras pa’i sems med pas, bzod pa’i tshul khrims daṅ;phyir mi ldog pas, brtson ’grus kyi tshul
khrims daṅ;bsam gtan gyi yan lag gi tshogs ’phel bar byed pas, bsam gtan gyi tshul khrims
daṅ;thos pa’i dge ba’i rtsa bas mi ṅoms pa’i phyir, śes rab kyi tshul khrims daṅ;thos
pa’i sñiṅ po len pa’i phyir, thos pa’i tshul khrims daṅ;byaṅ chub kyi yan lag gi tshogs spel
ba’i phyir, dge ba’i bśes gñen la brten pa’i tshul khrims daṅ;lam ñam ṅa ba ’dor ba’i
phyir, sdig pa’i grogs po yoṅs su spoṅ ba’i tshul khrims daṅ;mi rtag pa’i ’du śes la rtog
pas, lus la mi lta ba’i tshul khrims daṅ;dge ba’i rtsa ba la brtun te byed pas, srog la yid
mi rton pa’i tshul khrims daṅ;bsam pa dag pa’i phyir, yid la gcags pa med pa’i tshul khrims
daṅ;sbyor ba dag pa’i phyir, bcos ma ma yin pa’i tshul khrims daṅ;lhag pa’i bsam pa dag
pa’i phyir, yoṅs su gduṅ ba med pa’i tshul khrims daṅ;las legs par byas pa’i phyir, mi dga’
ba med pa’i tshul khrims daṅ;kheṅs pa med pa’i phyir, ṅa rgyal med pa’i tshul khrims daṅ;’dod
chags daṅ bral ba’i phyir, mi rgod pa’i tshul khrims daṅ;draṅ ba’i phyir, mi g-yeṅ
ba’i tshul khrims daṅ;caṅ śes pa’i phyir, mu cor mi smra ba’i tshul khrims daṅ;mi ’khrugs
pa’i phyir, dul ba’i tshul khrims daṅ;ñe bar źi ba’i phyir, źi ba’i tshul khrims daṅ;ji skad
smras pa bźin byed pas, bka’ blo bde źiṅ ’thun par ’dzin pa’i tshul khrims daṅ;bsdu ba’i
dṅos po mi ’dor bas, sems can yoṅs su smin par byed pa’i tshul khrims daṅ;bdag gi nor chud
mi gzon pa’i phyir, dam pa’i chos yoṅs su sruṅ ba’i tshul khrims daṅ;gzod ma nas śin tu
dag pas, bsam pa thams cad yoṅs su skoṅ ba’i tshul khrims daṅ;de’i tshul khrims su bsṅos
pas, de bźin gśegs pa’i tshul khrims la yaṅ dag par gźol ba’i tshul khrims daṅ;sems can thams
cad la sems sñoms par saṅs rgyas kyi tiṅ ṅe ’dzin daṅ sñoms par ’jug pa’i tshul khrims
te;btsun pa śa ra dva ti’i bu, rnam pa drug cu rtsa lṅa po de dag gis byaṅ chub sems dpa’
rnams kyi tshul khrims kyi phuṅ po yoṅs su dag pa mi zad pa yin no.

btsun pa śa ra dva ti’i bu, gźan yaṅ gaṅ la bdag tu sgro btags pa med pa daṅ, sems can du ma
yin, srog tu ma yin, gso bar ma yin, skyes bur ma yin, gaṅ zag tu ma yin, śed las skyes su
ma yin źiṅ, śed bur sgro btags pa med pa, de ni tshul khrims so.gaṅ la gzugs su sgro btags
pa med pa daṅ, tshor bar ma yin, ’du śes su ma yin, ’du byed du ma yin, rnam par śes par
sgro btags pa med pa, de ni tshul khrims so.gaṅ la sa’i khams su sgro btags pa med pa daṅ,
chu’i khams su ma yin, me’i khams su ma yin źiṅ, rluṅ gi khams su sgro btags pa med pa,
de ni tshul khrims so.gaṅ la mig gi mtshan mar sgro btags pa med pa daṅ, gzugs kyi mtshan
mar sgro btags pa med pa daṅ, de bźin du rna bar ma yin, sgrar ma yin, snar ma yin, drir
ma yin, lcer ma yin, ror ma yin, lus su ma yin, reg byar ma yin źiṅ, yid kyi mtshan mar sgro
btags pa med pa daṅ, chos su sgro btags pa med pa, de ni tshul khrims so.gaṅ la lus daṅ,
ṅag daṅ, sems su sgro btags pa med pa, de ni tshul khrims so.

gaṅ rtse gcig pa’i phyir źi gnas kyi mtshan ñid, de ni tshul khrims so.gaṅ chos rab tu rnam
par ’byed pa la mkhas pas lhag mthoṅ gi mtshan ñid, de ni tshul khrims so.

gaṅ stoṅ pa ñid rig pa daṅ, mtshan ma med pa’i mtha’ daṅ, smon pa med ciṅ khams gsum pa daṅ
ma ’dres pa, de ni tshul khrims so.

gaṅ mṅon par ’dus ma byas pa ma skyes pas rab tu phye ba mi skye ba la bzod pa, de ni tshul
khrims so.gaṅ ma byas śiṅ bya ba med pa, de ni tshul khrims so.gaṅ sṅon gyi mthar ma byuṅ
ba daṅ, phyi ma’i mthar ma ’phos pa daṅ, bar du mi gnas pa, de ni tshul khrims so.gaṅ sems
dri ma med pa daṅ, rnam par śes pa la mi gnas pa daṅ, yid la byed pa daṅ ma ’dres pa, de
ni tshul khrims so.gaṅ ’dod pa’i khams la mi rten pa daṅ, gzugs kyi khams la mi gnas pa daṅ,
gzugs med pa’i khams na mi ’dug pa, de ni tshul khrims so.gaṅ ’dod chags kyi rdul med pa
daṅ, gnod sems daṅ, tha ba daṅ, skyon daṅ, khoṅ khro ba bsal ba daṅ, gti mug gi mun pa daṅ
ma rig pa med pa, de ni tshul khrims so.gaṅ rtag pa med pa daṅ, chad pa med pa daṅ, rten
nas ’byuṅ ba daṅ mi ’gal ba, de ni tshul khrims so.gaṅ ṅar ’dzin pa med pa daṅ, ṅa yir ’dzin
pa med pa daṅ, ’jig tshogs la lta ba la mi gnas pa, de ni tshul khrims so.gaṅ miṅ daṅ
brda la mṅon par ma źen pa daṅ, gzugs kyi mtshan ñid la mi gnas pa daṅ, miṅ daṅ gzugs daṅ
ma ’dres pa, de ni tshul khrims so.gaṅ rgyu’i bag la ñal ba med pa daṅ, lta ba’i kun nas
ldaṅ ba daṅ kun nas ma laṅs pa daṅ, sgrib pa daṅ, ’gyod pa la mi gnas pa, de ni tshul khrims
so.gaṅ la chags pa mi dge ba’i rtsa ba’i gnas med pa daṅ, źe sdaṅ mi dge ba’i rtsa ba’i
gnas med pa daṅ, gti mug mi dge ba’i rtsa ba’i gnas med pa, de ni tshul khrims so.gaṅ mi
dga’ ba med pa daṅ, yoṅs su gduṅ ba med pa daṅ, śin tu sbyaṅs pa’i mtshan ñid, de ni tshul
khrims so.gaṅ chos kyi skus saṅs rgyas kyi rigs mi gcod pa daṅ, chos kyi dbyiṅs dbyer med
pa’i phyir chos kyi rigs mi gcod pa daṅ, ’dus ma byas kyis rab tu phye ba’i phyir dge ’dun
gyi rigs mi gcod pa, de ni tshul khrims so.

btsun pa śa ra dva ti’i bu, tshul khrims mi zad pa ni rgyun mi zad pa’i phyir blta’o.

de ci’i phyir źe na?so so’i skye bo rnams kyi tshul khrims ni skye ba’i gnas rnams kyis zad
par ’gyur ro;phyi rol pa’i lṅa mṅon par śes pa rnams kyi tshul khrims ni mṅon par śes pa ñams
pas zad par ’gyur ro;mi rnams kyi tshul khrims ni dge ba bcu’i las kyi lam zad pas zad
par ’gyur ro;’dod pa’i khams kyi lha’i bu rnams kyi tshul khrims ni bsod nams zad pas zad
par ’gyur ro;gzugs kyi khams kyi lha’i bu rnams kyi tshul khrims ni tshad med pa daṅ bsam
gtan zad pas zad par ’gyur ro;gzugs med pa’i khams kyi lha’i bu rnams kyi tshul khrims ni
ji lta bur sñoms par źugs pas skyes pa zad nas zad par ’gyur ro;slob pa daṅ mi slob pa daṅ
ñan thos thams cad kyi tshul khrims ni mya ṅan las ’das pa’i mthar zad par ’gyur ro;raṅ
saṅs rgyas rnams kyi tshul khrims ni sñiṅ rje chen po daṅ bral bas zad par ’gyur ro.btsun
pa śa ra dva ti’i bu, byaṅ chub sems dpa’ rnams kyi tshul khrims ni mi zad pa ste, de ci’i
phyir źe na? ’di ltar, tshul khrims de las tshul khrims thams cad ’byuṅ ba’i phyir te;btsun
pa śa ra dva ti’i bu, dper na, sa bon mi zad pas, ’thob pa mi zad do, btsun pa śa ra dva
ti’i bu, de bźin du byaṅ chub kyi sems kyi sa bon mi zad pas na, de bźin gśegs pa’i tshul
khrims mi zad par rig par bya ste;de’i phyir na skyes bu dam pa de dag ni tshul khrims mi
zad pa źes bya’o.

btsun pa śa ra dva ti’i bu, de ni byaṅ chub sems dpa’ rnams kyi tshul khrims mi zad pa źes bya’o.

