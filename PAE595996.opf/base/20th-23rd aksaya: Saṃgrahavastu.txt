btsun pa śa ra dva ti’i bu, gźan yaṅ byaṅ chub sems dpa’ rnams kyi bsdu ba’i dṅos po bźi mi
zad pa ste. bźi gaṅ źe na? ’di lta ste: sbyin pa daṅ; sñan par smra ba daṅ; don spyod pa daṅ;
don ’thun pa’o.

de la sbyin pa ni gaṅ zaṅ ziṅ sbyin pa daṅ chos sbyin pa’o;de la sñan par smra ba ni gaṅ sloṅ
ba daṅ chos ñan pa rnams la tshig ’jam źiṅ sñan par smra ba’o;de la don spyod pa ni gaṅ
bdag daṅ gźan gyi don bsam pa bźin du yoṅs su rdzogs par byed pa’o;de la don ’thun pa ni gaṅ
theg pa gaṅ la bdag yon tan du ’du śes pa’i theg pa de ñid la chos daṅ zaṅ ziṅ len pa rnams
rab tu ’god pa’o.

gźan yaṅ sbyin pa ni gaṅ sloṅ ba rnams la yid mgu bar sbyin pa’o;de la sñan par smra ba ni gaṅ
sloṅ ba rnams la mi smod pa’o;de la don spyod pa ni gaṅ sloṅ ba rnams kyi don yoṅs su rdzogs
par byed pa’o;de la don ’thun pa ni gaṅ theg pa de ñid la yaṅ dag par ’dzud pa’o.

gźan yaṅ sbyin pa ni gaṅ bsam pa thag pa nas gtoṅ ba’o;sñan par smra ba ni gaṅ sbyor ba la yoṅs
su chad pa med pa’o;don spyod pa ni gaṅ lhag pa’i bsam pas byin te ’gyod pa med pa’o;don
’thun pa ni gaṅ theg pa chen po la yoṅs su bsṅo ba’o.

gźan yaṅ sbyin pa ni gaṅ byams pa’i rjes su ’gro ba’i sems kyis yoṅs su gtoṅ ba’o;sñan par smra
ba ni gaṅ dga’ ba daṅ mchog tu dga’ bar gyur pa’i sems mi gtoṅ ba’o;don spyod pa ni gaṅ
sñiṅ rje chen po yoṅs su dag pa’i sems bskyed pas sems can thams cad kyi bya ba ci yod pa
dag la brtson pa’o;don ’thun pa ni gaṅ btaṅ sñoms daṅ ldan pa’i sems mthon dman med ciṅ
thams cad mkhyen pa’i ye śes la yoṅs su bsṅo ba’i sems so.

gźan yaṅ sbyin pa ni gaṅ chos bźin btsal ba’i loṅs spyod rnams yoṅs su gtoṅ ba’o;sñan par smra
ba ni gaṅ dag la sbyin pa byin pa, de dag chos la rab tu ’dzud pa’o;don spyod pa ni gaṅ
bdag gi don daṅ gźan gyi don yoṅs su rdzogs par byed pa’o;don ’thun pa ni gaṅ sems can thams
cad kyi don gyi phyir thams cad mkhyen pa ñid du sems bskyed pa’o.

gźan yaṅ sbyin pa ni gaṅ naṅ daṅ phyi’i dṅos po rnams yoṅs su gtoṅ ba’o;sñan par smra ba ni
gaṅ chos thams cad kyi yon tan śes pa la slob dpon gyi dpe mkhyud med pa’o;don spyod pa ni
gaṅ bdag gi don btaṅ ste gźan gyi don byed pa’o;don ’thun pa ni gaṅ loṅs spyod bsdus te lag
tu thob pa yaṅ gźan la byin nas mi dga’ ba med pa’o.

de la chos sbyin pa gaṅ źe na?gaṅ ji skad thos pa’i chos rnams ston pa’o;sñan par smra ba ni
gaṅ zaṅ ziṅ med pa’i sems kyis chos yaṅ dag par rab tu ston pa’o;don spyod pa ni gaṅ gźan
la luṅ ’bogs pa daṅ kha ton byed du ’jug pa la mi skyo ba’o;don ’thun pa ni gaṅ thams cad
mkhyen pa ñid kyi sems daṅ ma bral bas chos rñed pa daṅ gźan dag kyaṅ rab tu ’dzud pa’o.

gźan yaṅ chos kyi sbyin pa ni gaṅ chos ñan pa ’oṅs śiṅ lhags pa rnams la mi skyo źiṅ mi g-yeṅ
bar chos ston pa’o;sñan par smra ba ni gaṅ ji srid du rgyaṅ riṅ por yaṅ soṅ ste, dam pa’i
chos yaṅ dag par ston pa’o;don spyod pa ni gaṅ chos ’dod pa’i gaṅ zag rnams lhuṅ bzed ’chaṅ
ṅam, gos daṅ, zas daṅ, mal stan daṅ, na ba’i gsos sman daṅ, yo byad med dam, gźan yaṅ
de dag la gaṅ daṅ gaṅ gis brel ba, de dag thams cad byin te, lhag pa’i bsam par soṅ ba’i sems
kyi rgyud kyis chos ston pa’o;don ’thun pa ni gaṅ chos kyi sbyin pa byin te, bla na med
pa yaṅ dag par rdzogs pa’i byaṅ chub tu yaṅ dag par ’dzud ciṅ yoṅs su bsṅo ba’o.

gźan yaṅ chos kyi sbyin pa ni gaṅ sbyin pa thams cad kyi mchog ni chos kyi sbyin pa yin par
rig nas, chos kyi sbyin pa yoṅs su gtoṅ ba’o;sñan par smra ba ni gaṅ phan pa’i dṅos po’i phyir
chos ston to;don spyod pa ni gaṅ don la rton pa’i chos ston gyi yi ge la rton pa ni ma
yin no;don ’thun pa ni gaṅ saṅs rgyas kyi chos thams cad yoṅs su rdzogs par bya ba’i phyir
chos ston pa’o.

gźan yaṅ chos sbyin pa ni gaṅ sbyin pa’i pha rol tu phyin pa’o;sñan par smra ba ni gaṅ tshul
khrims kyi pha rol tu phyin pa daṅ bzod pa’i pha rol tu phyin pa’o;don spyod pa ni gaṅ brtson
’grus kyi pha rol tu phyin pa’o;don ’thun pa ni gaṅ bsam gtan gyi pha rol tu phyin pa
daṅ śes rab kyi pha rol tu phyin pa’o.

gźan yaṅ chos sbyin pa ni daṅ po sems bskyed pa’i byaṅ chub sems dpa’ rnams kyi’o;sñan par smra
ba ni spyod pa la źugs pa’i byaṅ chub sems dpa’ rnams kyi’o;don spyod pa ni phyir mi ldog
pa’i byaṅ chub sems dpa’ rnams kyi’o;don ’thun pa ni skye ba gcig gis thogs pa’i byaṅ
chub sems dpa’ rnams kyi’o.

gźan yaṅ chos sbyin pa ni byaṅ chub kyi rtsa ba daṅ sa bon gyi gźi’o;sñan par smra ba ni byaṅ
chub kyi myu gu daṅ ’dab ma yoṅs su rdzogs pa’o;don spyod pa ni byaṅ chub kyi me tog yoṅs
su rgyas pa’o;don ’thun pa ni byaṅ chub kyi ’bras bu mṅon par ’grub pa ste.

btsun pa śa ra dva ti’i bu, ’di dag ni byaṅ chub sems dpa’ rnams kyi bsdu ba’i dṅos po bźi mi
zad pa’o.

