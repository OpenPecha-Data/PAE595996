de nas tshe daṅ ldan pa śa ra dva ti’i bus byaṅ chub sems dpa’ blo gros mi zad pa la ’di skad
ces smras so:- rigs kyi bu, byaṅ chub sems dpa’ rnams kyi mi zad pa gźan la la yod dam?

blo gros mi zad pas smras pa: - btsun pa śa ra dva ti’i bu, yod do; byaṅ chub sems dpa’ rnams
kyi sbyin pa yaṅ mi zad pa ste. de ci’i phyir źe na? tshad med pa’i phyir ro. btsun pa śa
ra dva ti’i bu, byaṅ chub sems dpa’ rnams kyi sbyin pa yoṅs su spyad pa yaṅ tshad med pa
ste;

tshe daṅ, spobs pa daṅ, bde ba daṅ, stobs daṅ, kha dog ñe bar bstan pa’i phyir zas ’dod pa rnams
la zas sbyin pa’o;ñon moṅs pa daṅ sred pa thams cad bsal ba’i phyir btuṅ ba ’dod pa rnams
la btuṅ ba sbyin pa’o;bde ba daṅ ’byor pa’i dṅos po thams cad bsdu ba’i phyir bźon pa
’dod pa rnams la bźon pa sbyin pa’o;ṅo tsha śes pa daṅ, khrel yod pa daṅ, gser gyi kha dog
lta bu’i mdog yoṅs su sbyaṅ ba’i phyir gos ’dod pa rnams la gos sbyin pa’o;de bźin gśegs
pa’i lha’i spyan yoṅs su gzigs par bya ba’i phyir mar me ’dod pa rnams la mar me sbyin pa’o;de
bźin gśegs pa’i lha’i sñan yoṅs su dag par bya ba’i phyir rol mo ’dod pa rnams la rol
mo’i sgra sbyin pa’o;tshul khrims daṅ, thos pa daṅ, tiṅ ṅe ’dzin gyi spos kyis byug pa’i
phyir spos daṅ byug pa ’dod pa rnams la spos daṅ byug pa sbyin pa’o;gzuṅs daṅ, spobs pa daṅ,
byaṅ chub kyi yan lag gi me tog thob par bya ba’i phyir me tog phreṅ ’dod pa rnams la
me tog phreṅ sbyin pa’o;lus kyi dri yid du ’oṅ ba thob par bya ba’i phyir phye ma ’dod pa
rnams la phye ma sbyin pa’o;skyes bu chen po’i mtshan ro bro ba’i mchog yoṅs su rdzogs par
bya ba’i phyir bro thams cad ’dod pa rnams la bro thams cad sbyin pa’o;sems can thams cad
kyi gnas daṅ, skyabs daṅ, mgon daṅ, dpuṅ gñen bya ba’i phyir gnas ’dod pa rnams la gnas sbyin
pa’o;sgrib pa thams cad rab tu spaṅ ba daṅ, lha daṅ tshaṅs pa’i gnas daṅ, de bźin gśegs
pa’i gzims cha thob par bya ba’i phyir mal cha ’dod pa rnams la mal cha sbyin pa’o;stoṅ
gsum gyi stoṅ chen po’i sa thams cad kyi byaṅ chub kyi sñiṅ po rdo rje’i gdan thob par bya
ba’i phyir stan ’dod pa rnams la stan sbyin pa’o;byaṅ chub kyi yo byad thams cad yoṅs su
bskaṅ ba’i phyir yo byad ’dod pa rnams la yo byad sbyin pa’o;mi rga mi ’chi ba’i bdud rtsi’i
bde ba yoṅs su bskaṅ ba’i phyir na ba daṅ sman ’dod pa thams cad la sman sbyin pa’o;raṅ
dbaṅ daṅ, raṅ ñam daṅ, raṅ ’byuṅ gi ye śes yoṅs su bskaṅ ba’i phyir byaṅ chub sems dpa’
rnams kyi bran pho daṅ bran mo yoṅs su gtoṅ ba’i sbyin pa’o;skyes bu chen po’i mtshan dam
pa sum cu rtsa gñis yoṅs su bskaṅ ba’i phyir byaṅ chub sems dpa’ rnams kyi gser daṅ, dṅul
daṅ, nor bu daṅ, mu tig daṅ, bai dūrya daṅ, duṅ daṅ, man śel daṅ, byi ru daṅ, rin po che thams
cad yoṅs su gtoṅ ba’i sbyin pa’o;dpe byad bzaṅ po brgyad cu yoṅs su rdzogs par bya ba’i
phyir byaṅ chub sems dpa’ rnams kyi rgyan sna tshogs sbyin pa’o;gtsug tor bltar mi mthoṅ
ba thob par bya ba’i phyir byaṅ chub sems dpa’ rnams kyi gtsug gi nor bu daṅ cod pan sbyin
pa’o;theg pa chen po yoṅs su rdzogs par bya ba’i phyir byaṅ chub sems dpa’ rnams kyi rta
daṅ, bal glaṅ daṅ, śiṅ rta daṅ, dpuṅ bu chuṅ daṅ bźon pa sbyin pa’o;bsam gtan gyi yan lag
daṅ yan lag gi tshogs yoṅs su rdzogs par bya ba’i phyir byaṅ chub sems dpa’ rnams kyi skyed
mos tshal daṅ, gźal med khaṅ daṅ, dka’ thub kyi nags tshal daṅ, gtsug lag khaṅ yoṅs su
gtoṅ ba’i sbyin pa’o;bla na med pa yaṅ dag par rdzogs pa’i byaṅ chub la dga’ bar mṅon par
rdzogs par ’tshaṅ rgya bar bya ba’i phyir byaṅ chub sems dpa’ rnams kyi bu pho daṅ, bu mo
daṅ, chuṅ ma daṅ sdug pa yoṅs su gtoṅ ba’i sbyin pa’o;dam pa’i chos kyi mdzod daṅ baṅ ba
yoṅs su dgaṅ ba’i phyir byaṅ chub sems dpa’ rnams kyi nor daṅ, ’bru daṅ, mdzod daṅ, baṅ ba
yoṅs su gtoṅ ba’i sbyin pa’o;rnam pa thams cad kyi mchog daṅ ldan pa’i dam pa’i chos kyi
rgyal po byaṅ chub kyi sñiṅ por ’gro bar bya ba’i phyir byaṅ chub sems dpa’ rnams kyi groṅ
daṅ, groṅ khyer daṅ, groṅ rdal daṅ, yul ’khor daṅ, rgyal po’i pho braṅ ’khor daṅ, ’dzam bu’i
gliṅ daṅ, gliṅ bźi daṅ, rgyal srid kyi dbaṅ phyug thams cad yoṅs su gtoṅ ba’i sbyin pa’o;chos
la dga’ źiṅ mos pa thob par bya ba’i phyir byaṅ chub sems dpa’ rnams kyi bde ba daṅ,
dga’ ba daṅ, rtsed mo thams cad gtoṅ ba’i sbyin pa’o;

dam pa’i chos kyi rkaṅ pas byaṅ chub kyi sñiṅ por ’gro bar bya ba’i phyir byaṅ chub sems dpa’
rnams kyi rkaṅ pa sbyin pa’o;sems can thams cad la dam pa’i chos kyi lag pa sbyin pa’i phyir
byaṅ chub sems dpa’ rnams kyi lag mthil sbyin pa’o;dbaṅ po ma ñams pa rdzogs par bya
ba’i phyir byaṅ chub sems dpa’ rnams kyi rna ba daṅ sna sbyin pa’o;sems can thams cad la sgrib
pa med pa’i saṅs rgyas kyi spyan daṅ chos kyi spyan thob par bya ba’i phyir byaṅ chub
sems dpa’ rnams kyi mig sbyin pa’o;khams gsum thams cad las khyad par du ’phags pa’i mchog
thams cad mkhyen pa’i ye śes thob par bya ba’i phyir byaṅ chub sems dpa’ rnams kyi yan lag
gi dam pa mgo sbyin pa’o;sñiṅ po med pa’i lus las sñiṅ po blaṅ źiṅ ñe bar ’tsho bar bya
ba’i phyir byaṅ chub sems dpa’ rnams kyi śa daṅ khrag yoṅs su gtoṅ ba’i sbyin pa’o;’jam pa
daṅ snum pa daṅ gser gyi kha dog lta bu’i mdog yoṅs su dag par bya ba’i phyir byaṅ chub
sems dpa’ rnams kyi pags pa yoṅs su gtoṅ ba’i sbyin pa’o;saṅs rgyas kyi sku rdo rje ltar mi
śigs śiṅ sra ba daṅ, sred med kyi bu ltar mkhregs pa thob par bya ba’i phyir byaṅ chub sems
dpa’ rnams kyi rus pa daṅ rkaṅ sbyin pa’o.

btsun pa śa ra dva ti’i bu, gźan yaṅ byaṅ chub sems dpa’ rnams la mi ’thun pa’i loṅs spyod yoṅs
su tshol ba’i sbyin pa med do;sems can la gnod pa’i sbyin pa med do;ṅa rgyal skyed ciṅ
sbyin pa med do;’jigs pa daṅ, skrag pa daṅ, ’dzem pas sbyin pa med do;’gron du gñer te yoṅs
su mi gtoṅ ba’i sbyin pa med do;ji skad smras pa las chuṅ ba’i sbyin pa med do;bzaṅ po
yod pa la bzaṅ po ma yin pa’i sbyin pa med do;lhag pa’i bsam pa ma yin pas sbyin pa med do;g-yo
daṅ sgyus sbyin pa med do;bcos pa’i sbyin pa med do;las kyi rnam par smin pa daṅ rgod
pas sbyin pa med do;log pa’i bsam pas sbyin pa med do;gti mug gi bsam pas sbyin pa med do;tshol
ba’i bsam pas sbyin pa med do;phyin ci log gi bsam pas sbyin pa med do;ma dad par
sbyin pa med do;mi dga’ bar sbyin pa med do;ñe bar gnas pa’i sbyin pa med do;ṅor bltas te
sbyin pa med do;sems can tha dad pa’i sbyin pa med do;sbyin pa’i gnas ’dam źiṅ sbyin pa med
do;sems can thams cad la sbyin pa’i gnas ma yin par brñas śiṅ sbyin pa med do;tshul khrims
daṅ ldan pa daṅ, tshul khrims ’chal pa la bstod pa daṅ smad pa’i sbyin pa med do;lan la
re ba’i sbyin pa med do;grags pa daṅ, sgra daṅ, tshigs su bcad pa’i phyir sbyin pa med do;bdag
la bstod pa daṅ gźan la smod pa’i sbyin pa med do;yoṅs su gduṅ bar byed pa’i sbyin pa
med do;yid la gcags pa’i sbyin pa med do;’gyod pa’i sbyin pa med do;gnod par sbyin pa med
do;gźan gyi re ba la bab pa’i sbyin pa med do;smad par sbyin pa med do;las kyi rnam par
smin pa la re ba’i sbyin pa med do;dpags te sbyin pa med do;khro ba daṅ, źe sdaṅ daṅ, gti
mug daṅ, gnod sems bskyed pa’i sbyin pa med do;sloṅ ba rnams la gnod pa’i sbyin pa med do;’phya
ba daṅ co ’dri ba’i sbyin pa med do;phyin phyogs su sbyin pa med do;bsgyur te sbyin
pa med do;bsti staṅ du ma byas pa’i sbyin pa med do;bdag gi lag ma dar ba’i sbyin pa med do;mi
rtag pa’i sbyin pa med do;śin tu ma sbyaṅs pa’i sbyin pa med do;gźan la brñogs pa’i sbyin
pa med do;yoṅs su chad par byas te sbyin pa med do;ji ltar bstabs pa las chuṅ ba’i sbyin
pa med do;spro ba las mi spro bar gyur pa’i sbyin pa med do;sems can źiṅ ma yin, źes sbyin
pa med do;chuṅ ṅu la brñas śiṅ sbyin pa med do;sbyin pa rgya chen po la bsñems śiṅ sbyin
pa med do;log par sgrub pa’i sbyin pa med do;skye ba ’dod pa’i sbyin pa med do;gzugs daṅ,
loṅs spyod daṅ, dbaṅ phyug la mṅon par dga’ bas sbyin pa med do;brgya byin daṅ, tshaṅs
pa daṅ, ’jig rten skyoṅ ba daṅ, lha thams cad du skye bar smon ciṅ sbyin pa med do;ñan thos
daṅ raṅ saṅs rgyas kyi theg par bsṅo źiṅ sbyin pa med do;gźon nu rgyal srid kyi dbaṅ phyug
’dod pas sbyin pa med do;tshe gcig tu zad pa’i sbyin pa med do;phyin chad chog ciṅ mi
dgos pa’i sbyin pa med do;thams cad mkhyen pa ñid kyi sems su ma bsṅos pa’i sbyin pa med do;ruṅ
ba ma yin pa’i sbyin pa med do;dus la ma bab par sbyin pa med do;dug daṅ mtshon sbyin
pa med do;sems can la tho ’tshams śiṅ sbyin pa med do.byaṅ chub sems dpa’ rnams kyi sbyin
pa ni mkhas pas smad pa med do.

sbyin pa de ni stoṅ pa ñid kyi rnam pas bsgrubs pa ste, de’i phyir de mi zad pa’o;sbyin pa de
ni mtshan ma med pas yoṅs su bsgoms pa ste, de’i phyir de mi zad pa’o;sbyin pa de ni smon
pa med pa la rab tu gnas pa ste, de’i phyir de mi zad pa’o;sbyin pa de ni mṅon par ’dus
ma byas par yoṅs su bsṅos pa ste, de’i phyir de mi zad pa’o;sbyin pa de ni yaṅ dag par zin
pa ste, de’i phyir de mi zad pa’o;sbyin pa de ni khams gsum pa daṅ ma ’dres pa ste, de’i
phyir de mi zad pa’o;sbyin pa de ni ’bras bu rgyu ’thun pa rnam par grol ba ste, de’i phyir
de mi zad pa’o;sbyin pa de ni bdud thams cad śin tu tshar gcod pa ste, de’i phyir de mi
zad pa’o;sbyin pa de ni ñon moṅs pa thams cad daṅ ma ’dres pa ste, de’i phyir de mi zad pa’o;sbyin
pa de ni khyad par du ’gro ba ste, de’i phyir de mi zad pa’o;sbyin pa de ni legs
par byas pa ṅes pa ste, de’i phyir de mi zad pa’o;sbyin pa de ni byaṅ chub kyi lam gyi tshogs
bsags pa ste, de’i phyir de mi zad pa’o;sbyin pa de ni yaṅ dag par bsṅos pa ste, de’i
phyir de mi zad pa’o;sbyin pa de ni byaṅ chub kyi sñiṅ po’i rgyan bkod pa rnam par grol ba
rgyu ’thun pa’i ’bras bu ste, de’i phyir de mi zad pa’o;sbyin pa de ni sems can thams cad
kyi ’tsho ba ste, de’i phyir de mi zad pa’o;sbyin pa de ni mu med pa ste, de’i phyir de mi
zad pa’o;sbyin pa de ni yoṅs su mi ’bri ba ste, de’i phyir de mi zad pa’o;sbyin pa de ni
kun tu mi gtogs pa ste, de’i phyir de mi zad pa’o;sbyin pa de ni yoṅs su ma chad pa ste,
de’i phyir de mi zad pa’o;sbyin pa de ni yaṅs pa ste, de’i phyir mi zad pa’o;sbyin pa de ni
mi gnas pa ste, de’i phyir de mi zad pa’o;sbyin pa de ni thug pa med pa ste, de’i phyir
de mi zad pa’o;sbyin pa de ni kha na ma tho ba med pa ste, de’i phyir de mi zad pa’o;sbyin
pa de ni mi skur ba ste, de’i phyir de mi zad pa’o;sbyin pa de ni mi thul ba ste, de’i phyir
de mi zad pa’o;sbyin pa de ni zil gyis mi non pa ste, de’i phyir de mi zad pa’o;sbyin
pa de ni thams cad mkhyen pa’i ye śes la btaṅ ba ste, de’i phyir de mi zad pa’o.

btsun pa śa ra dva ti’i bu, ’di ni byaṅ chub sems dpa’ rnams kyi sbyin pa mi zad pa źes bya’o.

