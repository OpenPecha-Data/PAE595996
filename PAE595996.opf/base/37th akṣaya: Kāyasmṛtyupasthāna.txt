de la byaṅ chub sems dpa’i chos rnams la chos kyi rjes su lta ba dran pa ñe bar gźag pa gaṅ
źe na?

’phags pa’i śes rab kyi mig gis mthoṅ ba’i chos de dag byaṅ chub kyi sñiṅ po la ’dug gi bar
du bar ma dor brjed par mi ’gyur ro.

chos rnams la chos kyi rjes su lta źiṅ gnas pa’i byaṅ chub sems dpa’ gaṅ stoṅ pa ñid las rnam
par grol ba daṅ, mtshan ma med pa las rnam par grol ba daṅ, smon pa med pa las rnam par
grol ba daṅ, mṅon par ’du mi byed pa las rnam par grol ba daṅ, mi skye ba las rnam par grol
ba daṅ, mi ’byuṅ ba las rnam par grol ba daṅ, dṅos po med pa las rnam par grol ba’i chos
chuṅ rab tsam yaṅ mi mthoṅ ṅo. chos rnams la chos kyi rjes su lta źiṅ gnas pa’i byaṅ chub
sems dpas chos gaṅ rten ciṅ ’brel bar ’byuṅ ba las rnam par grol ba chuṅ rab tsam yaṅ mi
mthoṅ ṅo.

chos rnams la chos kyi rjes su lta źiṅ gnas pa’i byaṅ chub sems dpas chos kho na mthoṅ gi, chos
ma yin pa mi mthoṅ ste.

de la chos gaṅ źe na?

’di lta ste: bdag med pa’i don daṅ, sems can med pa’i don daṅ, srog med pa’i don daṅ, gaṅ zag
med pa’i don daṅ, chad pa med pa’i don daṅ, rtag pa med pa’i don daṅ, ’byuṅ ba med pa’i
don daṅ, ’jig pa med pa’i don te; de la chos śes bya’o.

de la chos ma yin pa gaṅ źe na?

’di lta ste: bdag tu lta ba daṅ, sems can du lta ba daṅ, srog tu lta ba daṅ, gaṅ zag tu lta
ba daṅ, chad par lta ba daṅ, rtag par lta ba daṅ, ’byuṅ bar lta ba daṅ, ’jig par lta ba ste;
’di ni chos ma yin pa źes bya’o.

’di ltar yaṅ chos thams cad ni chos so, chos thams cad ni chos ma yin pa’o.de ci’i phyir źe
na?stoṅ pa ñid daṅ, mtshan ma med pa daṅ, smon pa med par so sor rtog pas chos thams cad ni
chos yin no.ṅar ’dzin pa daṅ ṅa yir ’dzin pa’i lta ba la mṅon par źen pas chos thams cad
ni chos ma yin no.

de ltar chos rnams la chos kyi rjes su lta źiṅ gnas pa’i byaṅ chub sems dpas gaṅ las saṅs rgyas
kyi chos med pa daṅ, gaṅ las byaṅ chub med pa daṅ, gaṅ las lam med pa daṅ, gaṅ las thar
pa med pa daṅ, gaṅ las ṅes par ’byuṅ ba med pa’i chos gaṅ yaṅ mi mthoṅ ste,des chos thams
cad ṅes par ’byuṅ bar śes pas sems can rnams la sgrib pa med pa źes bya ba’i sñiṅ rje chen
po’i tiṅ ṅe ’dzin gyi sgo thob par ’gyur ro.des chos thams cad daṅ ñon moṅs pa thams cad
la yaṅ bcos pa’i ’du śes ’thob ste:chos ’di dag ni ñon moṅs pa med pa ste, ’di dag ni ñon
moṅs pa daṅ bcas pa ma yin no.de ci’i phyir źe na?’di ltar de dag ni ṅes pa’i don gyi don
la rton te, ñon moṅs pa’i tshogs kyaṅ med, phuṅ por gyur pa yaṅ med, ’dod chags kyi dṅos
po med, źe sdaṅ gi dṅos po med, gti mug gi dṅos po med de;ñon moṅs pa ’di dag rtogs pa’i
phyir byaṅ chub ste;ñon moṅs pa’i ṅo bo ñid gaṅ yin pa, byaṅ chub kyi ṅo bo ñid kyaṅ de yin
no,źes de ’di lta bur dran pa ñe bar ’jog kyaṅ ci la yaṅ ñe bar mi ’jog, rab tu mi ’jog,
rnam par mi ’jog go.

chos ñid de gnas par rab tu śes te, de’i phyir chos kyi dbyiṅs gnas pa źes bya’o.gnas gaṅ na
chos kyi dbyiṅs na gnas pa, de na sems can gyi khams kyaṅ gnas so;sems can gyi khams gnas
gaṅ na gnas pa, de na nam mkha’i khams kyaṅ gnas te;de bas na chos thams cad ni nam mkha’
daṅ mtshuṅs pa źes bya’o.

chos rnams la chos kyi rjes su lta źiṅ gnas pa’i byaṅ chub sems dpa’ ni saṅs rgyas kyi chos
la rton pa yin te;de chos thams cad kyaṅ saṅs rgyas kyi chos su mos so.de zad pa śes pa yaṅ
skyed de, ’dus byas kyaṅ zad par mi byed do.mi skye ba śes pa yaṅ mṅon par sgrub ste, de
sems can la lta ba yaṅ skyed ciṅ mi skye ba’i mtha’ yaṅ mi spoṅ ṅo.

chos dran pa ñe bar gźag pa źes bya ba ni chos thams cad dran pa de la gnas par ’gyur te;ñan
thos daṅ, raṅ saṅs rgyas daṅ, byaṅ chub sems dpa’ daṅ, yaṅ dag par rdzogs pa’i saṅs rgyas
kyi chos rnams daṅ chos su btags pa ji sñed pa, de dag thams cad dran pa de la gnas par ’gyur
te;

phyi ma’i mtha’i bar du yaṅ dran pa des mi brjed ciṅ ñams par mi ’gyur ro.chos thams cad ma
lus par dran pa de la gnas te, dran pa des phyi ma’i mtha’i bar du yaṅ mi brjed ciṅ ñams par
mi ’gyur ro.chos rnams la chos kyi rjes su lta ba dran pa ñe bar gźag pa źes bya ba de
ni tshad med pa śin tu bstan pa’i tshig ste;kun tu spyod yul ba, saṅs rgyas kyi chos thams
cad yaṅ dag par ’du ba, sems can thams cad tshim par byed pa, bdud thams cad pham par byed
pa, raṅ ’byuṅ gi ye śes rtogs par byed pa’i tshig,

’di ni byaṅ chub sems dpa’i chos rnams la chos kyi rjes su lta ba dran pa ñe bar gźag pa źes
bya’o.

btsun pa śa ra dva ti’i bu, de dag ni byaṅ chub sems dpa’ rnams kyi dran pa ñe bar gźag pa bźi
sgom pa mi zad pa’o.

