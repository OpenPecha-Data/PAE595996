byaṅ chub sems dpa’ blo gros mi zad pas mi zad pa’i chos kyi sgo’i le’u ’di bśad pa na, srog
chags ’bum phrag bdun cu rtsa brgyad sṅon bla na med pa yaṅ dag par rdzogs pa’i byaṅ chub
tu sems ma bskyed pa sems skyes par gyur to, byaṅ chub sems dpa’ lṅa khri ñis stoṅ ni mi
skye ba’i chos la bzod pa thob par gyur to.

thams cad daṅ ldan pa’i ’khor des kyaṅ chos kyi rnam graṅs ’di la mchod par bya ba’i phyir me
tog gi phreṅ ba daṅ, me tog gi gdugs daṅ, me tog gi rna rgyan kha dog daṅ ldan pa, dri daṅ
ldan pa rnam pa sna tshogs kyis bcom ldan ’das daṅ byaṅ chub sems dpa’ blo gros mi zad
pa la mṅon par gtor to.

lha rnams kyis kyaṅ steṅ gi nam mkha’ la glu blaṅs te ’di skad ces:

- saṅs rgyas bcom ldan ’das rnams kyi bla na med pa yaṅ dag par rdzogs pa’i byaṅ chub bskal
pa bye ba khrag khrig brgya stoṅ graṅs med par bsgrubs pa gaṅ yin pa, de ni byaṅ chub sems
dpa’ blo gros mi zad pas chos kyi rnam graṅs ’dir mi zad pa’i rnam pas bstan to.sems can
gaṅ dag mi zad pa’i sgo’i le’u’i chos kyi rnam graṅs ’di ñan ciṅ, thos nas kyaṅ mos pa daṅ,
yoṅs su ’dri ba daṅ, ’dzin pa daṅ, ’chaṅ ba daṅ, klog pa daṅ, kun chub par byed pa daṅ,
gźan dag la yaṅ rgya cher yaṅ dag par ston pa, de dag kyaṅ mi zad pa ’di daṅ ldan par ’gyur
ro, źes ched du brjod pa ched du brjod do.

de nas bcom ldan ’das kyis ñid kyi sku las phrag pa’i ras phud de byaṅ chub sems dpa’ blo gros
mi zad pa la chos kyi dgab pa’i phyir byin nas, ’di skad ces bka’ stsal to:

- legs so, legs so! skyes bu dam pa, mi zad pa’i chos kyi rnam graṅs ’di khyod kyis legs par
smras so; khyod la de bźin gśegs pa rjes su yi raṅ ṅo.gaṅ khyod la ṅas rjes su yi raṅ ba,
de la saṅs rgyas bcom ldan ’das gaṅ gā’i kluṅ gi bye ma sñed dag kyaṅ rjes su yi raṅ ṅo.

de nas byaṅ chub sems dpa’ blo gros mi zad pas phrag pa’i ras de lag pa gñis kyis blaṅs te,
spyi bo la bźag nas ’di skad ces:

- bcom ldan ’das kyi sku la gsol ba ’di lha daṅ, mi daṅ, lha ma yin du bcas pa’i ’jig rten gyi
mchod rten lags so, źes gsol to.

de nas phyogs bcu nas rin po che’i ras bcos bu daṅ, rin po che’i gdugs daṅ, rin po che’i ba
dan daṅ, rin po che’i lda ldi rin po che’i spaṅ rgyan daṅ, rin po ches spras pa’i dar gyi
lda ldi dag ’oṅ bar snaṅ ste.de dag ’oṅs nas byaṅ chub sems dpa’ blo gros mi zad pa’i lus
la mṅon par ’gebs par byed de, rin po che’i ras bcos bu daṅ, rin po che’i gdugs daṅ, rin po
che’i ba dan daṅ, lda ldi rin po che’i spaṅ rgyan can de dag las:

- blo gros mi zad pa, legs so, legs so! blo gros mi zad pa, khyod kyis mi zad pa’i sgo’i le’u
legs par smras te, khyod kyis legs par smras pa la rjes su yi raṅ ṅo! źes sgra byuṅ ṅo.

de nas bcom ldan ’das la tshe daṅ ldan pa śa ra dva ti’i bus ’di skad ces gsol to:

- bcom ldan ’das, rin po che’i ras bcos bu daṅ, rin po che’i gdugs rnams daṅ, rin po che’i ba
dan rnams daṅ, lda ldi rin po che’i spaṅ rgyan can ’di dag gaṅ nas mchis? ’di lta bu’i sgra
dag ga las byuṅ?

bcom ldan ’das kyis bka’ stsal pa:

- śa ra dva ti’i bu, ’di ni byaṅ chub sems dpa’ blo gros mi zad pa sṅon byaṅ chub sems dpa’i
spyad pa spyod pa na sems can gaṅ dag bla na med pa yaṅ dag par rdzogs pa’i byaṅ chub tu
yoṅs su smin par byas pa, de dag da ltar phyogs bcu’i ’jig rten gyi khams su bla na med pa
yaṅ dag par rdzogs pa’i byaṅ chub mṅon par rdzogs par saṅs rgyas te.de bźin gśegs pa de dag
gis byaṅ chub sems dpa’ blo gros mi zad pa la byas pa gzo ba daṅ byas pa tshor bar ’dzin
pas skyes bu dam pa ’di’i yaṅ dag pa’i yon tan brjod ciṅ; ’dus pa chen po’i chos kyi rnam
graṅs ’di la yaṅ mchod pa bya ba’i phyir chos kyi dgab pa ’di dag btaṅ ṅo.

de nas thams cad daṅ ldan pa’i ’khor de byaṅ chub sems dpa’ blo gros mi zad pa la rab tu dga’
ba daṅ, mos pa daṅ, ri mo śin tu cher bskyed nas tshig ’di skad ces:

- gaṅ bdag gis byaṅ chub sems dpa’ blo gros mi zad pa la blta ba daṅ, phyag ’tshal ba daṅ, mchod
pa daṅ, bsñen bkur bya ba daṅ, chos bstan pa ’di yaṅ mñan pa rñed pa ni, bdag cag gis
rñed pa legs par rñed do.sems can gaṅ dag gis byaṅ chub sems dpa’ blo gros mi zad pa’i miṅ
thos pa, de dag kyaṅ rñed pa legs par rñed pa yin na, gaṅ dag gis ’di mṅon sum du śa’i mig
gis mthoṅ la chos kyi rnam graṅs ’di yaṅ ñan ciṅ thos nas kyaṅ mos pa daṅ, yoṅs su ’dri
ba daṅ, ’dzin pa daṅ, ’chaṅ ba daṅ, klog pa daṅ, ston pa daṅ, kun chub par byed pa daṅ, gźan
dag la yaṅ rgya cher rab tu ston pa lta ci smos? śes smras so.

de nas bcom ldan ’das kyis ’khor de’i legs par smras pa la rjes su yi raṅ bar mdzad de, tshe
daṅ ldan pa śa ra dva ti’i bu la bka’ stsal pa:

- śa ra dva ti’i bu, byaṅ chub sems dpa’i theg pa pa’i rigs kyi bu’am rigs kyi bu mo gaṅ gis
tshe’i tshad bskal par gnas pas saṅs rgyas bcom ldan ’das rnams la sbyin pa byin la tshul
khrims daṅ brtul źugs yaṅ dag par blaṅs pa thams cad la slob ciṅ, sems can thams cad kyis
ñes par byas pa yaṅ bzod la mgo daṅ gos la me ’bar ba bźin du brtson ’grus brtsams śiṅ gnas
te, bsam gtan rtse gcig daṅ ldan la śes rab kyi bye brag la mkhas kyaṅ, chos kyi rnam graṅs
’di daṅ bral na de’i pha rol tu phyin pa rnams yoṅs su rdzogs par ṅas ma bśad do.śa ra
dva ti’i bu, byaṅ chub sems dpa’i theg pa pa’i rigs kyi bu’am rigs kyi bu mo gaṅ chos kyi
rnam graṅs ’di ñan pa daṅ, thos nas kyaṅ mos pa daṅ, ’dri ba daṅ, ’dzin pa daṅ, ’chaṅ ba
daṅ, klog pa daṅ, kun chub par byed pa daṅ, gźan dag la yaṅ rgya cher yaṅ dag par ston pa
daṅ, sgom pa’i rnal ’byor la brtson par gnas pa, de ni de’i pha rol tu phyin pa rnams yoṅs
su rdzogs par ’gyur ba daṅ myur du bla na med pa yaṅ dag par rdzogs pa’i byaṅ chub tu mṅon
par rdzogs par ’tshaṅ rgya bar bśad do.

de ci’i phyir źe na?śa ra dva ti’i bu, byaṅ chub sems dpa’ gaṅ chos kyi rnam graṅs ’di rab tu
ston te, gźan dag la yaṅ rgya cher rab tu ston pa, de ni de’i sbyin pa’i pha rol tu phyin
pa yoṅs su rdzogs pa’i phyir ro. de ci’i phyir źe na? ’di lta ste: chos kyi sbyin pa de
ni sbyin pa rnams kyi mchog yin pa’i phyir ro.

byaṅ chub kyi sems ma brjed pas chos kyi rnam graṅs ’di la brtson pa’i tshul khrims daṅ, brtul
źugs daṅ, legs par sdom pa gaṅ yin pa, ’di ni de’i tshul khrims kyi pha rol tu phyin pa
yoṅs su rdzogs pa ste. de ci’i phyir źe na? byaṅ chub sems dpa’i tshul khrims daṅ bslab pa
thams cad ni chos kyi rnam graṅs ’di las yoṅs su bstan pa’i phyir ro.

chos kyi rnam graṅs ’di las byaṅ chub sems dpa’i bzod pa bstan pa gaṅ yin pa, de ni sems can
thams cad kyis kyaṅ bskyod par mi nus te; gaṅ chos thams cad kyi rjes su soṅ ba’i bzod pa,
de ni de’i bzod pa’i pha rol tu phyin pa’i mchog go.

chos kyi rnam graṅs ’di rab tu ’don pa daṅ, ston pa daṅ, sbyor ba daṅ, sgom pa’i lus daṅ, ṅag
daṅ, sems kyi brtson ’grus gaṅ yin pa, de ni de’i brtson ’grus kyi pha rol tu phyin pa’o.

chos kyi rnam graṅs ’di la sems ṅes par sems śiṅ rnam par mi g-yeṅ la rtse gcig tu ṅes par sems
pa gaṅ yin pa, de ni de’i bsam gtan gyi pha rol tu phyin pa’i mchog go.

chos kyi rnam graṅs ’di bśad pa na mṅon sum du śes pa daṅ, gźan gyi driṅ la mi ’jog par śes
pa daṅ, rab tu rnam par ’byed pa śes pa daṅ, nan tan śes pa gaṅ yin pa, de ni de’i śes rab
tu pha rol tu phyin pa’i mchog ste.

śa ra dva ti’i bu, de ltar na chos kyi rnam graṅs ’di la rab tu sbyor ba’i byaṅ chub sems dpa’
ni dka’ ba chuṅ ṅus pha rol tu phyin pa drug po ’di dag bsgom pa yoṅs su rdzogs par ’gyur
ro.śa ra dva ti’i bu, rnam graṅs ’dis kyaṅ de ’di ltar rig par bya ste;byaṅ chub sems dpa’
gaṅ chos kyi rnam graṅs ’di 149lus la yoṅ ba’am glegs bam du byas kyaṅ ruṅ ste, saṅs rgyas
kyi chos thams cad de’i lag mthil du phyin par śes par bya’o.gal te ’byuṅ ba chen po
rnams gźan du gyur kyaṅ, byaṅ chub sems dpa’ de’i byaṅ chub ni mi ’gyur ro.de ci’i phyir źe
na?śa ra dva ti’i bu, ’di ni byaṅ chub sems dpa’ phyir mi ldog pa rnams kyi rgya ste; byaṅ
chub sems dpa’ de dag kyaṅ rgya ’di la ’tshal bar bya ste.gaṅ rgya ’di’i phyir ’braṅ ba,
de dag ni saṅs rgyas kyi chos thams cad kyi phyir ’braṅ ba yin no.

de nas rgyal po chen po bźi stobs daṅ bcas, ’khor daṅ bcas pa bcom ldan ’das la thal mo sbyar
te, phyag ’tshal nas, bcom ldan ’das la ’di skad ces gsol to:

- bcom ldan ’das, bdag cag rgyal po bźi rnams ni bcom ldan ’das kyi ñan thos rgyun du źugs pa
ste;bcom ldan ’das, bdag cag ni, gaṅ chos kyi rnam graṅs ’di ’dzin pa’i rigs kyi bu daṅ
rigs kyi bu mo de dag gi g-yog daṅ, rim gro bgyi bar rab tu spro ste;bcom ldan ’das, chos
smra ba de dag la bdag cag gis ston par ’du śes bskyed par bgyi’o.de ci’i slad du źe na? bcom
ldan ’das, theg pa thams cad ni ’di las byuṅ ṅo.

de nas lha’i dbaṅ po brgya byin gyis bcom ldan ’das la ’di skad ces gsol to:

- bcom ldan ’das, bdag cag gis bcom ldan ’das las chos kyi rnam graṅs brgya stoṅ maṅ po thos
kyaṅ, śin tu ṅes pa’i chos kyi don ’di lta bu bstan pa bdag cag gis sṅon nam yaṅ ma thos
so.bcom ldan ’das, groṅ daṅ, groṅ khyer daṅ, groṅ rdal daṅ, yul daṅ, rgyal po’i pho braṅ ’khor
gaṅ daṅ gaṅ na chos kyi rnam graṅs ’di ’chad pa daṅ rab tu ston pa, de daṅ der bdag sum
cu rtsa gsum pa’i lha rnams daṅ bcas te chos mñan pa’i slad du mchi’o; chos smra ba de
dag la yaṅ chos kyi sruṅ ba bgyi’o;rigs kyi bu de dag ci nas ’jigs pa ma mchis par gyur ciṅ,
’khor gyi ’jigs pa daṅ bral bas chos kyi rnam graṅs ’di la źugs te, gźan la yaṅ rgya cher
rab tu ston par brtson ’grus daṅ, stobs daṅ, mthu daṅ, spro ba daṅ, spobs pa daṅ, dran
pa daṅ, blo gros daṅ, rtogs pa rab tu stsal bar bgyi’o.

bcom ldan ’das kyis bka’ stsal pa:

- kau śi ka, gaṅ khyod kyis chos smra ba rnams sruṅ bar byed pa, de ni legs so, legs so. kau
śi ka, chos smra ba bzuṅ bas ni dam pa’i chos yoṅs su gzuṅ bar ’gyur ro; dam pa’i chos yoṅs
su bzuṅ bas ni sems can thams cad yoṅs su gzuṅ bar ’gyur ro.

de nas tshaṅs pa mi mjed kyi bdag pos bcom ldan ’das la ’di skad ces gsol to:

- bcom ldan ’das, bdag tshaṅs pa’i ris kyi lhar bcas pas bsam gtan gyi dga’ ba daṅ bde ba btaṅ
ste, gaṅ daṅ gaṅ na chos kyi rnam graṅs ’di spyod pa, de daṅ der chos kyi rnam graṅs de
mñan pa’i slad du mchi’o.der chos smra ba de dag gis ltas bźis na: ’dir tshaṅs pa mi mjed
kyi bdag po tshaṅs ris kyi lha rnams daṅ bcas te chos mñan pa’i phyir lhags so, źes ’tshal
bar bgyis te.bźi gaṅ źe na? ’di lta ste:snaṅ ba chen po mthoṅ ba daṅ;lha rdzas kyi dri mnam
pa daṅ;chos smra ba des chos kyi rnam graṅs ’di la ṅes pa’i tshig gis ṅes pa’i tshig daṅ,
tshig gi mtshams sbyar bar tshig gi mtshams su mi brjed ciṅ dran par spobs pa daṅ;’khor
de dag thams cad kyaṅ sems rnam par mi g-yeṅ bar chos la gus par yid la bgyid pas chos ñan
pa ste.ltas bźi po de dag gis mi mjed kyi bdag po tshaṅs pa tshaṅs ris kyi lha rnams daṅ
lhan cig tu chos ñan du ’dir mchis par ’tshal bar bgyi’o.

de nas bcom ldan ’das la bdud sdig can gyis ’di skad ces gsol to:

- bcom ldan ’das, chos kyi rnam graṅs ’dis bdag gi stobs daṅ bźon par bcas pa thams cad stobs
chuṅ bar bgyis so.de ci’i slad du źe na? bcom ldan ’das, byaṅ chub sems dpa’ gaṅ gis chos
kyi rnam graṅs ’di thos pa ni, de ñid kyis byaṅ chub sems dpa’ de bla na med pa yaṅ dag
par rdzogs pa’i byaṅ chub tu luṅ bstan pa lags te;bcom ldan ’das, saṅs rgyas kyi źiṅ gaṅ na
byaṅ chub sems dpa’ de gnas na, de ñid saṅs rgyas śes bgyi’o.bcom ldan ’das, byaṅ chub sems
dpa’ blo gros mi zad pa daṅ chos kyi rnam graṅs ’di’i gzi brjid kyi tshogs daṅ stobs bskyed
pas bdag gi ṅa rgyal daṅ, rgyags pa daṅ, dregs pa rnams bcom pas, chos smra ba de dag
bsruṅ ba daṅ, bskyab pa daṅ, sba bar dam bca’o.gaṅ na chos kyi rnam graṅs ’di spyod pa,
der sems bskyed pa’i bag tsam gyis kyaṅ bar chad bgyid du mi mchi’o.

de nas bcom ldan ’das kyis tshe daṅ ldan pa kun dga’ bo la bka’ stsal pa:

- kun dga’ bo, dam pa’i chos yun riṅ du gnas par bya ba’i phyir chos kyi rnam graṅs ’di khyod
kyis zuṅs śig, lhogs śig, kun chub par gyis śig!

kun dga’ bos gsol pa:

- bcom ldan ’das, bdag gis chos kyi rnam graṅs ’di bzuṅ lags na, byaṅ chub sems dpa’ sems dpa’
chen po ltar bdag gis chos kyi rnam graṅs rgyas par bgyid pa’i rṅo mi thogs lags so.

bcom ldan ’das kyis bka’ stsal pa:- kun dga’ bo chos kyi rnam graṅs ’di rgyas par rnam par dbye
ba’i phyir, sñiṅ las chuṅ ṅur gyis śig!’khor ’di na gaṅ dag chos kyi rnam graṅs ’di phyogs
bcur rgyas par byed pa daṅ, dam pa’i chos yoṅs su ’dzin pa’i byaṅ chub sems dpa’ dag
tshogs śiṅ ’khod do.

de nas ’khor de nas byaṅ chub sems dpa’ bye ba phrag bcus dam pa’i chos yoṅs su gzuṅ ba’i phyir
bcom ldan ’das la ’di skad ces gsol to:

- bcom ldan ’das, bdag cag gis ’dus pa chen po’i le’u’i chos kyi rnam graṅs ’di phyogs bcu’i
’jig rten du ma lus par rdzogs śiṅ rgyas par bgyi’o.’jig rten gyi khams mi mjed ’di na yaṅ
byaṅ chub sems dpa’ sems dpa’ chen po byams pa dam pa’i chos yoṅs su gzuṅ ba daṅ dam pa’i
chos bsruṅ ba’i slad du chos kyi rnam graṅs ’di rgyas par bgyid de;bcom ldan ’das yoṅs su
mya ṅan las ’das nas slad ma’i dus lṅa brgya ba tha ma la chos kyi rnam graṅs ’di byaṅ chub
sems dpa’ gaṅ dag gi rna lam du grag par ’gyur ba daṅ, ’dzin pa daṅ, ’chaṅ ba daṅ, klog
pa daṅ, ston pa, de dag ni byaṅ chub sems dpa’ byams pa’i byin gyi rlabs su rig par bgyi’o.

de nas bcom ldan ’das kyis dam pa’i chos yoṅs su ’dzin pa byaṅ chub sems dpa’ de dag la bka’
stsal pa:

- skyes bu dam pa dag, ji ltar khyod da ltar ṅa’i mdun na dam pa’i chos yoṅs su ’dzin par laṅs
pa, de bźin du khyod saṅs rgyas bcom ldan ’das gaṅ gā’i kluṅ gi bye ma sñed kyi spyan sṅar
dam pa’i chos yoṅs su ’dzin par laṅs pa legs so, legs so!

de nas bcom ldan ’das la byaṅ chub sems dpa’ sems dpa’ chen po blo gros mi zad pas ’di skad
ces gsol to:

- bcom ldan ’das, bdag blo źan pas bdag gis chos kyi rnam graṅs ’dir don daṅ, tshig daṅ, yi
ge yoṅs su rdzogs par ma bgyis pa lta na, bcom ldan ’das daṅ mi zad pa’i chos daṅ ldan pa’i
byaṅ chub sems dpa’ sems dpa’ chen po ’di dag la bdag bzod pa gsol to259!

bcom ldan ’das kyis bka’ stsal pa:

- blo gros mi zad pa, so so yaṅ dag par rig pa sgrib pa med pa thob pa’i byaṅ chub sems dpa’
rnams la don daṅ, chos daṅ, ṅes pa’i tshig daṅ, spobs pa rnams la ’khrul pa med do; ’gog
pa la yaṅ ’khrul pa med do.gaṅ dag chos ’di lta bu dag rtogs par khoṅ du chud pa’i skyes bu
dam pa de dag ni yaṅ dag pa’i don rnam par ṅes pa thob pa yin no.blo gros mi zad pa, khyod
ni so so yaṅ dag par rig pa bźi’i dam pa’i mchog thob ciṅ dbaṅ rñed pa, theg pa chen po
’di la gźan gyi driṅ la mi ’jog ciṅ rnam par ṅes pa’i dam pa’i mchog thob pa ste.blo gros
mi zad pa, sa ’di thob pa’i byaṅ chub sems dpa’ rnams la lus kyi ’khrul pa’am, ṅag gi ’khrul
pa’am, sems kyi ’khrul pa gaṅ yaṅ med do. de dag thams cad ni ye śes sṅon du ’gro ba’i
lus daṅ, ṅag daṅ, yid kyi las daṅ ldan pa yin no.blo gros mi zad pa, khyod ni saṅs rgyas
bye ba khrag khrig brgya stoṅ maṅ pos chos bstan pa’i phyir rjes su dgoṅs so.blo gros mi zad
pa, ṅa lta bu rnams kyis khyod ’dra ba’i skyes bu dam pa rnams la śin tu bzod do.

de nas bcom ldan ’das la tshe daṅ ldan pa kun dga’ bos ’di skad ces gsol to:- bcom ldan ’das,
chos kyi rnam graṅs ’di’i miṅ ci lags? ’di ji lta bur gzuṅ bar bgyi?

bcom ldan ’das kyis bka’ stsal pa:

- kun dga’ bo, de’i phyir khyod kyis chos kyi rnam graṅs ’di blo gros mi zad pas bstan pa daṅ,
don daṅ tshig daṅ yi ge mi zad pa bstan pa daṅ, ’dus pa chen po’i le’u daṅ, blo gros mi
zad pa’i le’u źes bya bar yaṅ zuṅ źig.kun dga’ bo, khyod kyis ’dus pa chen po’i le’u’i chos
kyi rnam graṅs ’di bzuṅ na, de las chos la dran pa’i stobs kyi mthu bskyed pa ’bum ’gyur
du thob par ’gyur ro. gźan dag la yaṅ bstan na, sems can thams cad la saṅs rgyas kyi bya
bas ñe bar gnas par ’gyur ro.

bcom ldan ’das kyis de skad ces bka’ stsal nas, byaṅ chub sems dpa’i tshogs de dag thams cad
daṅ, byaṅ chub sems dpa’ sems dpa’ chen po blo gros mi zad pa daṅ, gnas brtan śa ra dva ti’i
bu daṅ, dge sloṅ de dag daṅ, thams cad daṅ ldan pa’i ’khor de daṅ, lha daṅ, mi daṅ, lha
ma yin daṅ, dri zar bcas pa’i ’jig rten yi raṅs te, bcom ldan ’das kyis gsuṅs pa la mṅon
par bstod do.

’dus pa chen po’i le’u ’bum las blo gros mi zad pas bstan pa źes bya ba theg pa chen po’i mdo
rdzogs so.źu chen gyi lo tstsha ba ban de dharma tā śī las źus, skad gsar chad kyis kyaṅ
bcos te, gtan la phab pa.

