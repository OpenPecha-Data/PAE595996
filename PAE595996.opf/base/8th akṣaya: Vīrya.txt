de nas tshe daṅ ldan pa śa ra dva ti’i bus byaṅ chub sems dpa’ blo gros mi zad pa la ’di skad
ces smras pa: - rigs kyi bu, byaṅ chub sems dpa’ rnams kyi bzod pa mi zad pa ’di ni khyod
kyis legs par smras na, rigs kyi bu, byaṅ chub sems dpa’ rnams kyi brtson ’grus mi zad pa
la brtsams te, ji ltar byaṅ chub sems dpa’ rnams kyi brtson ’grus mi zad par ’gyur ba, khyod
spobs par gyis śig!

blo gros mi zad pas smras pa: - btsun pa śa ra dva ti’i bu, brgyad po ’di dag ni byaṅ chub sems
dpa’ rnams kyi brtson ’grus yaṅ dag par blaṅ ba ste. brgyad po gaṅ źe na? ’di lta ste:
go cha mi zad pa daṅ; rtul ba mi zad pa daṅ; yaṅ dag par bsgrub pa mi zad pa daṅ; sems can
yoṅs su smin par byed pa mi zad pa daṅ; bsod nams kyi tshogs mi zad pa daṅ; ye śes kyi tshogs
mi zad pa daṅ; śes rab kyi tshogs mi zad pa daṅ; saṅs rgyas kyi chos thams cad yaṅ dag
par bsgrub pa’i tshogs mi zad pa’o.

btsun pa śa ra dva ti’i bu, de la byaṅ chub sems dpa’i go cha mi zad pa gaṅ źe na?

gaṅ ’di ’khor ba na yoṅs su mi skyo ba ste, de: bskal pa ’di sñed cig tu go cha bgo’o, bskal
pa ’di sñed cig tu go cha mi bgo’o, źes bskal pa bgraṅ bas byaṅ chub mi tshol gyi, go cha
bsam gyis mi khyab pa ñid gyon par byed de: gal te ’khor ba’i sṅon gyi mtha’ ji sñed pa de
sñed kyis ñin źag gcig tu gyur la, de lta bu’i ñin źag gis źag bco lṅa źiṅ zla ba phyed,
źag sum cu la zla ba ste, zla ba bcu gñis śiṅ lor gyur la, lo’i bgraṅ ba ’di lta bus lo stoṅ
phrag brgya la byaṅ chub kyi sems gcig bskyed ciṅ, de bźin gśegs pa dgra bcom pa yaṅ dag
par rdzogs pa’i saṅs rgyas gcig mthoṅ la; ’jug pa de lta bu daṅ, bgraṅ ba de ’dra bas gaṅ
gā’i kluṅ gyi bye ma sñed kyi byaṅ chub kyi sems bskyed pa daṅ, de bźin gśegs pa mthoṅ
bas sems can gcig gi sems kyi spyod pa śes kyaṅ; ’jug pa de lta bu daṅ, bgraṅ ba de ’dra bas
sems can thams cad la yaṅ de sñed de sñed kyi byaṅ chub tu sems bskyed pa daṅ, de bźin
gśegs pa mthoṅ bas so so re rer sems can thams cad kyi sems kyi spyod pa śes, kyaṅ mi goṅ
ba’i go cha’o.

sbyin pa’i pha rol tu phyin pa yoṅs su rdzogs par bya ba’i phyir ’jug pa ’di ñid daṅ, bgraṅ
ba ’di ñid kyis de bźin gśegs pa gaṅ gā’i kluṅ gi bye ma sñed la rim gro byed pa daṅ; tshul
khrims kyi pha rol tu phyin pa yoṅs su rdzogs par bya ba’i phyir ’jug pa ’di ñid daṅ, bgraṅ
ba ’di ñid kyis de bźin gśegs pa gaṅ gā’i kluṅ gi bye ma sñed la rim gro byed pa daṅ;
de bźin du bzod pa daṅ, brtson ’grus daṅ, bsam gtan daṅ, śes rab kyi pha rol tu phyin pa yoṅs
su rdzogs par bya ba’i phyir de bźin gśegs pa gaṅ gā’i kluṅ gi bye ma sñed la rim gro
byed pa daṅ; de bźin du byaṅ chub kyi phyogs kyi chos thams cad yoṅs su rdzogs par bya ba
daṅ, mtshan daṅ dpe byad bzaṅ po thams cad yoṅs su rdzogs par bya ba daṅ, de bźin gśegs pa’i
stobs daṅ mi ’jigs pa daṅ saṅs rgyas kyi chos ma ’dres pa thams cad yoṅs su rdzogs par
bya ba’i phyir de bźin gśegs pa gaṅ gā’i kluṅ gi bye ma sñed la rim gro byed pa daṅ; ’jug
pa ’di ñid daṅ, bgraṅ ba ’di ñid kyis de bźin gśegs pa gaṅ gā’i kluṅ gi bye ma sñed mthoṅ
ba daṅ, byaṅ chub tu sems bskyed pa de dag gis skyes bu chen po’i mtshan gcig mṅon par bsgrub
ciṅ; rnam graṅs ’dis mtshan daṅ dpe byad thams cad yoṅs su ’grub pa mṅon par sgrub par
byed, kyaṅ mi goṅ ba’i go cha gaṅ yin pa, de ni byaṅ chub sems dpa’i go cha mi zad pa źes
bya’o.

bam po gsum pa:de la byaṅ chub sems dpa’i rtul ba mi zad pa gaṅ źe na?

byaṅ chub sems dpa’i rtul ba mi zad pa ni: gaṅ stoṅ gsum gyi stoṅ chen po’i ’jig rten gyi khams
mes yoṅs su gaṅ ba las kyaṅ ’bogs te, de bźin gśegs pa blta bar spro ba’o;byaṅ chub sems
dpa’i rtul ba ni chos mñan pa’i phyir spro ba’o;byaṅ chub sems dpa’i rtul ba ni sems can
yoṅs su smin par bya ba’i phyir spro ba’o;byaṅ chub sems dpa’i rtul ba ni dge ba’i chos
thams cad kyi phyir spro ba’o;byaṅ chub sems dpa’i rtul ba ni thams cad mkhyen pa’i ye śes
kyi phyir spro ba’o.byaṅ chub sems dpa’i rtul ba ni pha rol gyi don gyi phyir ’jug pas na,
de’i phyir rtul ba źes bya’o;pha rol źi bar bya ba’i phyir, pha rol gdul ba’i phyir, pha
rol yoṅs su mya ṅan las bzla ba’i phyir ’jug pas na, de’i phyir rtul ba źes bya’o;mi lhod
pa daṅ, ma źum pa daṅ, brtan pa daṅ, mi zlogs pa daṅ, dge ba’i bsam pa daṅ, sñiṅ rje chen
po la gnas śiṅ rtag tu sems can gyi don la brtson par ’jug pas na, de’i phyir rtul ba źes
bya ba.gom pa ’dor ba daṅ, gom pa gźog ciṅ ’gro ba thams cad du byaṅ chub kyi sems mṅon du
byed do, sems can la lta bar yaṅ lta źiṅ ñon moṅs pa’i phyogs su yaṅ mi ltuṅ ste;

’di ni byaṅ chub sems dpa’i rtul ba mi zad pa źes bya’o.

de la byaṅ chub sems dpa’i yaṅ dag par bsgrub pa mi zad pa gaṅ źe na?

gaṅ ji lta bur dge ba’i sems skyes śiṅ byuṅ ba byaṅ chub kyi phyir yoṅs su sṅo bar byed pa,
’di ni byaṅ chub sems dpa’i yaṅ dag par bsgrub pa mi zad pa’o. de ci’i phyir źe na? byaṅ chub
tu yoṅs su bsṅos pa’i phyir te;

byaṅ chub tu yoṅs su bsṅos pa’i dge ba’i rtsa ba ni byaṅ chub kyi sñiṅ po la ma ’dug gi bar
du bar ma dor yoṅs su zad pa’am, gtugs par ’gyur ba gaṅ yaṅ med do. btsun pa śa ra dva ti’i
bu, ’di lta ste dper na: chu’i thigs pa rgya mtsho chen por lhuṅ ba ni bskal pas ma bsregs
kyi bar du bar ma dor yoṅs su zad pa’am, gtugs par mi ’gyur ro. de bźin du byaṅ chub tu
yoṅs su bsṅos pa’i dge ba’i rtsa ba yaṅ byaṅ chub kyi sñiṅ po la ma ’dug gi bar du bar ma
dor yoṅs su zad pa’am, gtugs par ’gyur ba gaṅ yaṅ med do.

yaṅ dag par bsgrub pa źes bya ba ni gaṅ ’di yaṅ dag pa’i bsgrub pa ste;yaṅ dag par źugs pa ni
dge ba’i rtsa ba gaṅ dag yaṅ dag par sgrub pa, sems can thams cad bskyab pa daṅ, sems can
thams cad yoṅs su smin par bya ba daṅ, sems can thams cad dge ba’i rtsa ba la gzud pa’i
phyir dge ba’i rtsa ba de dag yoṅs su sṅo bar byed de,thams cad mkhyen pa’i ye śes mṅon par
bsgrub pa’i phyir dge ba’i rtsa ba de dag yoṅs su bsṅo’o,sems can thams cad ñe bar ’tsho
ba’i phyir dge ba’i rtsa ba de dag yoṅs su bsṅo’o,sems can thams cad yoṅs su mya ṅan las
bzla ba daṅ, thams cad mkhyen pa’i ye śes la rab tu dgod pa’i phyir dge ba’i rtsa ba de dag
yoṅs su sṅo ba ste;de ni byaṅ chub sems dpa’i yaṅ dag par bsgrub pa mi zad pa źes bya’o.

de la byaṅ chub sems dpa’i sems can yoṅs su smin par byed pa mi zad pa gaṅ źe na?

sems can gyi khams ni tshad med de; de la byaṅ chub sems dpas bgraṅ ba ’di lta bus ’jug par
bya’o: gal te bdag gis ñin gcig la stoṅ gsum gyi stoṅ chen po’i ’jig rten gyi khams su gtogs
pa’i sems can thams cad yoṅs su smin par bya ste, tshul ’dis bskal pa dpag tu med, graṅs
med, bsam gyis mi khyab par sems can gyi khams yoṅs su smin par bya źiṅ, sems can gyi khams
de sñed du dpag tu med pa, de sñed du graṅs med pa, de sñed du bsam gyis mi khyab pa de
yoṅs su smin par bya ste; de lta bur byas kyaṅ sems can rnams kyi brgya’i cha gcig kyaṅ
smin par ma byas, stoṅ gi cha daṅ, brgya stoṅ gi cha daṅ, bye ba’i cha daṅ, bye ba brgya’i
cha daṅ, bye ba stoṅ gi cha daṅ, bye ba brgya stoṅ gi cha daṅ, graṅs daṅ, cha daṅ, bgraṅ
ba daṅ, dpe daṅ, rgyur yaṅ yoṅs su smin par ma byas so, źes, gal te rab tu brjod pa ’di thos
nas, byaṅ chub sems dpa’ mi skrag, mi dṅaṅ źiṅ dṅaṅ bar mi ’gyur ba, de ni brtson ’grus
brtsams pa’i byaṅ chub sems dpar rig par bya ste; ’di ni byaṅ chub sems dpa’i sems can yoṅs
su smin par byed pa mi zad pa’o.

de la byaṅ chub sems dpa’i bsod nams kyi tshogs mi zad pa gaṅ źe na?

byaṅ chub sems dpa’i bsod nams ni tshad med de; de la byaṅ chub sems dpas bgraṅ ba ’di ’dra
bas ’jug par bya’o: sems can thams cad daṅ, ’das pa daṅ, da ltar byuṅ ba daṅ, ma ’oṅs pa’i
slob pa daṅ mi slob pa thams cad daṅ, ñan thos daṅ raṅ saṅs rgyas thams cad kyi bsod nams
ji sñed pa, bsod nams de sñed brgyar bsgyur bas de bźin gśegs pa’i sku la spu’i khuṅ bu gcig
’grub bo; de bźin du spu’i khuṅ bu thams cad du gtogs pa’i bsod nams kyi phuṅ po ji sñed
pa brgyar bsgyur te, gtan pa med pa’i bsod nams kyi phuṅ po gcig yaṅ dag par bsgrubs pa
des de bźin gśegs pa’i sku la dpe byad bzaṅ po gcig ’grub ste, de bźin du dpe byad bzaṅ po
thams cad re re nas yoṅs su ’grub bo; dpe byad bzaṅ po thams cad du gtogs pa’i tshad bsod
nams kyi phuṅ po ji sñed pa stoṅ du bsgyur te, gtan pa med pa’i bsod nams kyi phuṅ po gcig
bsgrubs pa des de bźin gśegs pa’i sku la skyes bu chen po’i mtshan gcig mṅon par ’grub
ste, de bźin du sku la skyes bu chen po’i mtshan sum cu re re nas mṅon par ’grub bo; skyes
bu chen po’i mtshan sum cur gtogs pa’i bsod nams kyi phuṅ po ji sñed pa stoṅ phrag bcur bsgyur
te, gtan pa med pa’i bsod nams kyi phuṅ po gcig yaṅ dag par bsgrubs pa des de bźin gśegs
pa’i sku la smin mtshams kyi mdzod spur skyes bu chen po’i mtshan mṅon par ’grub bo;
mdzod spur gtogs pa’i bsod nams kyi phuṅ po ji sñed pa de las stoṅ phrag brgyar bsgyur ba’i
bsod nams kyi phuṅ po yaṅ dag par bsgrubs pas de bźin gśegs pa’i sku la dbu’i gtsug tor
daṅ spyi gtsug bltar mi mthoṅ ba skyes bu chen po’i mtshan mṅon par ’grub bo; gtsug tor du
gtogs pa’i bsod nams kyi phuṅ po de las bye ba phrag brgya stoṅ du bsgyur ba de bas kyaṅ
lhag pa’i bsod nams kyi phuṅ po yaṅ dag par bsgrubs pa des de bźin gśegs pa’i chos kyi duṅ
yoṅs su ’grub par ’gyur te; chos kyi duṅ des de bźin gśegs pa bźed na ’jig rten gyi khams
mtha’ yas mu med pa dag dbyaṅs kyis go bar mdzad ciṅ chos ’dul ba bsam pa daṅ dad pa ji lta
ba bźin du sems can thams cad kyi dbaṅ po rnams kyaṅ tshim par mdzad do. byaṅ chub sems
dpa’i bsod nams kyi tshogs la ’jug pa ’di thos nas mi skrag, mi dṅaṅ źiṅ dṅaṅ bar mi ’gyur
ba; ’di ni byaṅ chub sems dpa’i bsod nams kyi tshogs mi zad pa źes bya’o.

de la byaṅ chub sems dpa’i ye śes kyi tshogs mi zad pa gaṅ źe na?

byaṅ chub sems dpa’i ye śes kyi tshogs ni tshad med de; de la byaṅ chub sems dpas bgraṅ ba ’di
’dra bas ’jug par bya’o: stoṅ gsum gyi stoṅ chen po’i ’jig rten gyi khams na sems can gaṅ
dag ’khod pa, de dag thams cad dad pas rjes su ’braṅ ba’i ye śes daṅ ldan par gyur kyaṅ,
de dag gi chos kyi rjes su ’braṅ ba’i ye śes daṅ ldan pa’i brgya’i char yaṅ ñe bar mi ’gro’o,
stoṅ gi cha daṅ, brgya stoṅ gi cha daṅ, bye ba’i cha daṅ, bye ba brgya’i cha daṅ, bye
ba stoṅ gi cha daṅ, bye ba brgya stoṅ gi cha daṅ, graṅs daṅ, cha daṅ, bgraṅ ba daṅ, dpe
daṅ, rgyur yaṅ ñe bar mi ’gro’o. de bźin du chos kyi rjes su ’braṅ ba’i ye śes daṅ ldan pa
rnams ni brgyad pa’i ye śes daṅ ldan pa la’o; brgyad pa’i ye śes daṅ ldan pa rnams ni rgyun
du źugs pa’i ye śes daṅ ldan pa la’o; rgyun du źugs pa’i ye śes daṅ ldan pa rnams ni lan
cig phyir ’oṅ ba’i ye śes daṅ ldan pa la’o; lan cig phyir ’oṅ ba’i ye śes daṅ ldan pa rnams
ni phyir mi ’oṅ ba’i ye śes daṅ ldan pa la’o; phyir mi ’oṅ ba’i ye śes daṅ ldan pa rnams
ni dgra bcom pa’i ye śes daṅ ldan pa la’o; dgra bcom pa’i ye śes daṅ ldan pa rnams ni raṅ
saṅs rgyas kyi ye śes daṅ ldan pa la’o; raṅ saṅs rgyas kyi ye śes daṅ ldan pa rnams ni
bskal pa brgyas ṅes par byuṅ ba’i byaṅ chub sems dpa’i ye śes daṅ ldan pa’i brgya’i char yaṅ
ñe bar mi ’gro ba nas dpe daṅ rgyu’i bar du yaṅ ñe bar mi ’gro’o; bskal pa brgyas ṅes par
byuṅ ba’i byaṅ chub sems dpa’i ye śes daṅ ldan pa rnams ni bzod pa thob pa’i byaṅ chub
sems dpa’i ye śes daṅ ldan pa la’o; bzod pa thob pa’i byaṅ chub sems dpa’i ye śes daṅ ldan
pa rnams ni phyir mi ldog pa’i byaṅ chub sems dpa’i ye śes daṅ ldan pa la’o; phyir mi ldog
pa’i byaṅ chub sems dpa’i ye śes daṅ ldan pa rnams ni skye ba gcig gis thogs pa’i byaṅ chub
sems dpa’i ye śes daṅ ldan pa’i brgya’i char yaṅ ñe bar mi ’gro ba nas dpe daṅ rgyu’i
bar du ñe bar mi ’gro’o. stoṅ gsum gyi stoṅ chen po’i ’jig rten gyi khams na sems can gaṅ
dag ’khod pa, de dag thams cad skye ba gcig gis thogs pa’i byaṅ chub sems dpa’i ye śes daṅ
ldan par gyur kyaṅ, byaṅ chub kyi sñiṅ po la ’dug pa’i byaṅ chub sems dpa’i ye śes daṅ ldan
pa’i brgya’i char yaṅ ñe bar mi ’gro ba nas dpe daṅ rgyu’i bar du yaṅ ñe bar mi ’gro’o.
’jig rten gyi khams mtha’ yas mu med pa dag na sems can gaṅ dag ’khod pa, de dag thams cad
byaṅ chub kyi sñiṅ po la ’dug pa’i byaṅ chub sems dpa’i ye śes daṅ ldan par gyur kyaṅ, de
dag gis de bźin gśegs pa’i gnas daṅ gnas ma yin pa mkhyen pa’i ye śes kyi stobs kyi brgya’i
char yaṅ ñe bar mi ’gro ba nas rgyu daṅ dpe’i bar du yaṅ ñe bar mi ’gro’o. de bźin gśegs
pa’i stobs daṅ, mi ’jigs pa daṅ, saṅs rgyas kyi chos ma ’dres pa bco brgyad thams cad yoṅs
su ’grub pa’i rim pa yaṅ de bźin te, byaṅ chub sems dpa’ gaṅ ye śes kyi tshogs la ’jug
pa ’di thos nas mi skrag, mi dṅaṅ źiṅ dṅaṅ bar mi ’gyur ba, ’di ni byaṅ chub sems dpa’i ye
śes kyi tshogs mi zad pa źes bya’o.

de la byaṅ chub sems dpa’i śes rab kyi tshogs mi zad pa gaṅ źe na?

gaṅ sems can thams cad kyi sems kyi spyod pa la ’jug pa śes pa, de ni śes rab kyi tshogs mi
zad pa’o: sems can thams cad kyi ’das pa daṅ, ma ’oṅs pa daṅ, da ltar byuṅ ba’i sems ji sñed
pa, de dag sems can gcig gi sems kyi ’jug pa gcig la yod par gyur la, tshul ’dis sems can
thams cad de sñed du tshad med pa’i sems kyis gaṅ bar gyur te; ’das pa daṅ, ma ’oṅs pa
daṅ, da ltar byuṅ ba’i sems can thams cad kyi ’dod chags daṅ, źe sdaṅ daṅ, gti mug gaṅ dag
yin pa, de dag thams cad sems can gcig gi sems gcig la yod par gyur la, rnam graṅs ’dis sems
can thams cad de sñed du tshad med pa’i ñon moṅs pas gaṅ ba’i sems su gyur na yaṅ, de
la byaṅ chub sems dpas gaṅ śes rab kyi tshogs gcig bsgrubs pas sems can de dag gi sems su
gtogs pa’i sems bskyed pa ji sñed pa’i sems bskyed pa de dag thams cad so so’i dmigs pa byuṅ
ste, źig ciṅ źu ba rnams śes par ’gyur ba, de lta bu’i śes rab kyi tshogs bskyed par bya’o.
śes rab des kyaṅ sems can de dag gi sems su snaṅ ba daṅ ñon moṅs par snaṅ ba dus gsum
daṅ ldan pa gaṅ yaṅ mi śes pa med do.

btsun pa śa ra dva ti’i bu, ’di lta ste dper na: nam mkha’ ’dis ma khyab pa gaṅ yaṅ med do;
de bźin du byaṅ chub sems dpa’i śes rab ’dis kyaṅ sems can de dag gi sems su snaṅ ba’am, ñon
moṅs par snaṅ ba dus gsum daṅ ldan pa, de dag gsal bar ma gyur pa’am, yoṅs su mi śes pa
med de.

’di ni byaṅ chub sems dpa’i śes rab kyi tshogs mi zad pa źes bya’o.

de la byaṅ chub sems dpa’i saṅs rgyas kyi chos thams cad yaṅ dag par bsgrub pa’i tshogs mi zad
pa gaṅ źe na?

gaṅ dge ba’i rtsa ba’i tshogs thams cad bsags pa daṅ, pha rol tu phyin pa thams cad kyi tshogs
bsags pa daṅ, byaṅ chub kyi phyogs kyi chos thams cad bsags pa gaṅ yin pa, de ni saṅs rgyas
kyi chos thams cad yaṅ dag par bsgrub pa’i tshogs mi zad pa’o. daṅ po sems bskyed pa
nas bzuṅ ste byaṅ chub kyi sñiṅ po la ’dug gi bar du byaṅ chub tu sems bskyed pa’i dmigs pa
daṅ sbyor ba bsags pa gaṅ yin pa, dge ba’i sems bskyed pa’i tshogs gaṅ dag gis saṅs rgyas
kyi chos thams cad yaṅ dag par bsgrubs pa, ’di ni byaṅ chub sems dpa’i saṅs rgyas kyi chos
thams cad yaṅ dag par bsgrub pa’i tshogs mi zad pa źes bya ste.

btsun pa śa ra dva ti’i bu, brgyad po de dag ni byaṅ chub sems dpa’ rnams kyi brtson ’grus yaṅ
dag par blaṅ ba’o.

btsun pa śa ra dva ti’i bu, gźan yaṅ byaṅ chub sems dpa’ rnams kyi brtson ’grus mi zad pa gaṅ
lus kyi dge ba’i las kyi rten daṅ, ṅag gi dge ba’i las kyi rten daṅ, yid kyi dge ba’i las
kyi rten to. de ci’i phyir źe na? brtson ’grus gaṅ ji sñed pa, de dag thams cad lus daṅ,
ṅag daṅ, sems daṅ ldan pa’i phyir te,

lus daṅ ṅag gi brtson ’grus pas sems kyi brtson ’grus ñid mchog ces bśad do.

de la sems kyi brtson ’grus gaṅ źe na?

sems kyi ’jug pa daṅ sems gnas pa ste.

de la sems kyi ’jug pa gaṅ źe na? gaṅ byaṅ chub kyi sems kyi rtsom pa’o. de la sems gnas pa
gaṅ źe na? gaṅ byaṅ chub kyi sems ñe bar źi ba’o.

de la ’jug pa gaṅ źe na? gaṅ sems can rnams la sñiṅ rje che ba’o. sems gnas pa gaṅ źe na? gaṅ
bdag med pa la bzod pa’o.

de la ’jug pa gaṅ źe na? gaṅ sems can thams cad sdud pa’o. gnas pa gaṅ źe na? gaṅ chos thams
cad mi ’dzin pa’o.

de la ’jug pa gaṅ źe na? gaṅ ’khor ba na mi skyo ba’o. gnas pa gaṅ źe na? khams gsum pa mi dmigs
so.

de la ’jug pa gaṅ źe na? bdog pa thams cad yoṅs su gtoṅ ba’o. gnas pa gaṅ źe na? gaṅ sbyin pas
rlom sems su mi byed pa’o.

de la ’jug pa gaṅ źe na? gaṅ bslab pa yaṅ dag par len pa’o. gnas pa gaṅ źe na? gaṅ bslab pas
rlom sems su mi byed pa’o.

de la ’jug pa gaṅ źe na? bzod ciṅ mi mjed pa’o. gnas pa gaṅ źe na? gaṅ sems la rma mi phyin
pa’o.

de la ’jug pa gaṅ źe na? gaṅ dge ba’i rtsa ba thams cad rtsom pa’o. gnas pa gaṅ źe na? gaṅ sems
dben pa’o.

de la ’jug pa gaṅ źe na? gaṅ bsam gtan yaṅ dag par sgrub pa’o. gnas pa gaṅ źe na? gaṅ sems la
ṅes par sems pa’o.

de la ’jug pa gaṅ źe na? gaṅ thos pa la chog mi śes pa’o. gnas pa gaṅ źe na? gaṅ tshul bźin
sbyor ba’o.

de la ’jug pa gaṅ źe na? gaṅ ji skad thos pa bźin du chos ston pa’o. gnas pa gaṅ źe na? gaṅ
brjod du med pa’i chos ñid do.

de la ’jug pa gaṅ źe na? gaṅ śes rab kyi tshogs yoṅs su tshol ba’o. gnas pa gaṅ źe na? gaṅ spros
pa śin tu chad pa’o.

de la ’jug pa gaṅ źe na? gaṅ tshaṅs pa’i gnas pa rnams sogs pa’o. gnas pa gaṅ źe na? gaṅ yaṅ
dag pa’i śes pas btaṅ sñoms pa’o.

de la ’jug pa gaṅ źe na? gaṅ mṅon par śes pa lṅa yoṅs su rdzogs par byed pa’o. gnas pa gaṅ źe
na? gaṅ zag pa med pa la ’dris par byed pa’o.

de la ’jug pa gaṅ źe na? gaṅ dran pa ñe bar gźag pa skyed pa’o. gnas pa gaṅ źe na? gaṅ dran
pa yid la byed pa med pa’o.

de la ’jug pa gaṅ źe na? gaṅ yaṅ dag par spoṅ ba la sbyor ba’o. gnas pa gaṅ źe na? gaṅ dge ba
daṅ mi dge ba’i sems daṅ bral ba’o.

de la ’jug pa gaṅ źe na? gaṅ rdzu ’phrul gyi rkaṅ pa mṅon par sgrub pa’o. gnas pa gaṅ źe na?
gaṅ lhun gyis grub par bya ba la ’jug pa’o.

de la ’jug pa gaṅ źe na? gaṅ dbaṅ po la mkhas pa’o. gnas pa gaṅ źe na? gaṅ dbaṅ po med pa’i
chos la rtog pa’o.

de la ’jug pa gaṅ źe na? gaṅ stobs yaṅ dag par sgrub pa’o. gnas pa gaṅ źe na? gaṅ mi rdzi ba’i
ye śes so.

de la ’jug pa gaṅ źe na? gaṅ byaṅ chub kyi yan lag yaṅ dag par ’byuṅ ba’o. gnas pa gaṅ źe na?
gaṅ chos rab tu rnam par ’byed pa la mkhas pa’i ye śes so.

de la ’jug pa gaṅ źe na? gaṅ lam gyi tshogs tshol ba’o. gnas pa gaṅ źe na? gaṅ gar yaṅ mi ’gro
ba’o.

de la ’jug pa gaṅ źe na? gaṅ źi gnas tshol ba’o. gnas pa gaṅ źe na? gaṅ źi gnas kyi sems źi
ba’o.

de la ’jug pa gaṅ źe na? gaṅ lhag mthoṅ spyod pa’o. gnas pa gaṅ źe na? gaṅ chos ñid śes pa’o.

de la ’jug pa gaṅ źe na? gaṅ rgyu rtogs pa’o. gnas pa gaṅ źe na? gaṅ rgyu kun śes pa’o.

de la ’jug pa gaṅ źe na? gaṅ gźan gyi sgra thos pa’o. gnas pa gaṅ źe na? gaṅ chos la nan tan
byed pa’o.

de la ’jug pa gaṅ źe na? gaṅ lus kyi rgyan to. gnas pa gaṅ źe na? gaṅ lus kyi chos ñid do.

de la ’jug pa gaṅ źe na? gaṅ ṅag gi rgyan to. gnas pa gaṅ źe na? gaṅ ’phags pa’i mi smra ba’o.

de la ’jug pa gaṅ źe na? gaṅ rnam par thar pa gsum la mos pa’o. gnas pa gaṅ źe na? gaṅ byed
pa med pa’o.

de la ’jug pa gaṅ źe na? gaṅ bdud bźi yoṅs su spoṅ ba’o. gnas pa gaṅ źe na? gaṅ bag chags daṅ
ñon moṅs pa’i mtshams sbyor ba thams cad bsal ba’o.

de la ’jug pa gaṅ źe na? gaṅ thabs su lta ba’o. gnas pa gaṅ źe na? gaṅ śes rab tu lta ba’o.

de la ’jug pa gaṅ źe na? gaṅ rtsom par lta ba’o. gnas pa gaṅ źe na? gaṅ ñams su lon par byed
pa’o.

de la ’jug pa gaṅ źe na? gaṅ brdar lta ba’o. gnas pa gaṅ źe na? gaṅ don dam par lta ba ste:

’di ni sems kyi brtson ’grus śes bya’o. de la sems kyi brtson ’grus mi zad pa de yoṅs su rdzogs
par bya ba’i phyir gaṅ ’jug pa thams cad gnas pa daṅ, mtshan ma thams cad daṅ bral ba
daṅ, de mtshan ma’i las thams cad du yaṅ ’jug la ye śes kyi las la yaṅ gnas pa ste, de las
thams cad kyaṅ ye śes kyis bya ba byed do.

de la byaṅ chub sems dpa’i ye śes kyi las gaṅ źe na?

gaṅ dge ba’i rtsa ba’i rgyu daṅ, sems can thams cad la sñiṅ rje chen po’i rgyur ’dus byas su
yaṅ mi gtoṅ źiṅ, saṅs rgyas kyi ye śes kyi rgyur ’dus ma byas su mi ltuṅ ba ste.

’di ni byaṅ chub sems dpa’ rnams kyi brtson ’grus kyi pha rol tu phyin pa mi zad pa źes bya’o.

brtson ’grus kyi pha rol tu phyin pa mi zad pa bstan pa na, lha daṅ mi’i skye dgu khrag khrig
bdun cu rtsa drug bla na med pa yaṅ dag par rdzogs pa’i byaṅ chub tu sems skyes so; byaṅ
chub sems dpa’ stoṅ phrag sum cu rtsa gñis kyaṅ mi skye ba’i chos la bzod pa thob par gyur
to.

