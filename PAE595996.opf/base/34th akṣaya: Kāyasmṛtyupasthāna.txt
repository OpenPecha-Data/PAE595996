de la byaṅ chub sems dpa’i lus la lus kyi rjes su lta ba dran pa ñe bar gźag pa ni: ji ltar
na byaṅ chub sems dpa’ lus la lus kyi rjes su lta źiṅ gnas śe na?

de raṅ gi lus daṅ gźan gyi lus la lus kyi rjes su lta źiṅ gnas te; lus kyi sṅon gyi mtha’ la
yaṅ rtog, lus kyi phyi ma’i mtha’ la yaṅ rtog, lus kyi da ltar byuṅ ba la yaṅ rtog ste:

kye ma, lus ’di ni phyin ci log las byuṅ ba, rgyu daṅ rkyen gyis grub pa, tshor ba med pa, byed
pa med pa, bdag po med pa, yoṅs su ’dzin pa med pa, rgyu daṅ rkyen rnams kyis byuṅ ba
ste.’di lta ste dper na: phyi rol gyi rtsva daṅ, śiṅ gel ba daṅ, rtsi daṅ, nags tshal ’di
dag rgyu rkyen gyis ’byuṅ źiṅ tshor ba med pa, byed pa med pa, bdag po med pa, yoṅs su ’dzin
pa med pa. de bźin du bdag gi lus ’di yaṅ rtsva daṅ, śiṅ gel ba daṅ, rtsi daṅ, nags tshal
daṅ, śiṅ daṅ, rtsig pa daṅ, mig yor lta bu ste; phuṅ po daṅ khams daṅ skye mched kyis yoṅs
su bzuṅ ba, tshor ba med pa, byed pa med pa, bdag po med pa, yoṅs su ’dzin pa med pa,
bdag daṅ bdag gi’am, rtag pa’am, brtan pa’am, ther zug gam, mi g-yo ba’am, mi gnod pa’am,
mi ’gyur ba’i chos can gyis stoṅ ste;lus ’di la bdag gir mi bya’i, bdag gis sñiṅ po med pa’i
lus ’dis sñiṅ po mṅon par rdzogs par ’tshaṅ rgya bar bya’o.sñiṅ po de yaṅ gaṅ źe na? gaṅ
’di de bźin gśegs pa’i sku ste.bdag gis de bźin gśegs pa’i sku, chos kyi sku, rdo rje’i
sku, mi śigs pa’i sku, brtan pa’i sku, khams gsum thams cad las khyad par du ’phags pa’i sku
de sgrub par bya’o.bdag gi lus ñes pa du ma’i skyon chags mod kyi, ’on kyaṅ de bźin gśegs
pa’i sku ñes pa thams cad daṅ bral ba thob par bya’o, sñam mo.

des phan yon mthoṅ bas na, so sor rtog pa’i stobs kyis ’byuṅ ba chen po’i gnas kyi lus spoṅ
ste:bdag gis lus ’di yaṅ sems can thams cad kyi bya ba ci yod pa la zad par bya’o.’di lta
ste dper na: phyi rol gyi sa’i khams daṅ, chu’i khams daṅ, me’i khams daṅ, rluṅ gi khams daṅ,
’byuṅ ba chen po bźi po de dag sgo sna tshogs daṅ, rnam pa sna tshogs daṅ, dmigs pa sna
tshogs daṅ, rnam graṅs sna tshogs daṅ, yo byad sna tshogs daṅ, loṅs spyod sna tshogs kyis
sems can thams cad kyi loṅs spyod daṅ yoṅs su spyod par ’gyur ro.de bźin du bdag gi lus
’byuṅ ba chen po bźi la gnas pa ’di yaṅ sgo sna tshogs daṅ, rnam pa sna tshogs daṅ, dmigs
pa sna tshogs daṅ, rnam graṅs sna tshogs daṅ, yo byad sna tshogs daṅ, loṅs spyod sna tshogs
kyis rgya cher sems can thams cad kyi loṅs spyod du ’gyur bar bya’o, źes des don gyi dbaṅ
’di mthoṅ bas lus la sdug bsṅal bar yaṅ rtog ciṅ sems can la lta ba’i phyir lus kyi sdug
bsṅal gyis kyaṅ yoṅs su mi skyo’o;lus la mi rtag par rtog ciṅ skye ba daṅ śi ’pho bas kyaṅ
yoṅs su mi skyo’o;lus la bdag med par rtog ciṅ sems can thams cad yoṅs su smin par bya ba’i
phyir yaṅ yoṅs su mi skyo’o.lus la źi bar rtog ciṅ, źi bar btaṅ sñoms su yaṅ mi ltuṅ ṅo;lus
la stoṅ pa ñid daṅ, mtshan ma med pa daṅ, smon pa med pa daṅ, dben par yaṅ rtog la,
lus kyi stoṅ pa ñid daṅ, mtshan ma med pa daṅ, smon pa med pa daṅ, dben pa’i mthar yaṅ mi
ltuṅ ṅo;de bźin du lus la mṅon par ’du mi byed pa daṅ, mi skye ba daṅ, ma byuṅ ba daṅ, dṅos
po med pa daṅ, ji lta ba bźin du rnam par dag par yaṅ rtog la, lus mṅon par ’du mi byed
pa daṅ, mi skye ba daṅ, ma byuṅ ba daṅ, dṅos po med pa daṅ, ji lta ba bźin du rnam par dag
pa’i mthar yaṅ mi ltuṅ ṅo;lus tshor ba med pa daṅ, lus byed pa med pa daṅ, lus bdag po med
pa daṅ, lus yoṅs su ’dzin pa med pa daṅ, lus dbyer med pa daṅ, lus ro gcig pa daṅ, lus nam
mkha’i ṅo bo ñid daṅ, lus raṅ bźin gyis yoṅs su mya ṅan las ’das par yaṅ rtog la, lus g-yo
ba med pa daṅ, byed pa med pa daṅ, bdag po med pa daṅ, ’dzin pa med pa daṅ, dbyer med
pa daṅ, ro gcig pa daṅ, nam mkha’i ṅo bo ñid daṅ, raṅ bźin gyis yoṅs su mya ṅan las ’das pa’i
mthar yaṅ mi ltuṅ ṅo.

lus la lus kyi rjes su lta źiṅ gnas pa de lus la rdzas daṅ sñiṅ po yaṅ dag par rjes su mi mthoṅ
ṅo.de naṅ gi lus la lus kyi rjes su lta źiṅ gnas pas naṅ na gnas pa’i ñon moṅs pa rnams
kyi skabs mi ’byed do;de phyi rol gyi lus la lus kyi rjes su lta źiṅ gnas pas phyi rol gyi
rjes su soṅ ba’i ñon moṅs pa rnams daṅ lhan cig tu mi gnas so.de lus ñon moṅs pa can ma
yin pas, yoṅs su dag pa’i lus kyi las daṅ ldan pa yin; de lus kyi las yoṅs su dag pa daṅ
ldan pas, lha daṅ mi’i naṅ na mtshan gyis legs par brgyan pa’i lus thob ste; de’i lus mtshan
gyis legs par brgyan pas, lha daṅ mi rnams mṅon du ’dod par ’gyur ba yin no.

de ltar byaṅ chub sems dpa’ lus la lus kyi rjes su lta źiṅ gnas te.

’di ni byaṅ chub sems dpa’i lus la lus kyi rjes su lta ba dran pa ñe bar gźag pa źes bya’o.

