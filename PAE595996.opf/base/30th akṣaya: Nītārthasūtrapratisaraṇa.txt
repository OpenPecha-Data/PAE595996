de la ṅes pa’i don gyi mdo sde ni gaṅ, draṅ ba’i don gyi mdo sde ni gaṅ źe na?

mdo sde gaṅ dag lam la ’jug pa’i phyir bstan pa, de dag ni draṅ ba’i don ces bya’o; mdo sde
gaṅ dag ’bras bu la ’jug pa’i phyir bstan pa, de dag ni ṅes pa’i don ces bya’o.

mdo sde gaṅ dag kun rdzob sgrub par bstan pa, de dag ni draṅ ba’i don ces bya’o; mdo sde gaṅ
dag don dam pa sgrub par bstan pa, de dag ni ṅes pa’i don ces bya’o.

mdo sde gaṅ dag las daṅ bya ba la ’jug par bstan pa, de dag ni draṅ ba’i don ces bya’o; mdo
sde gaṅ dag las daṅ ñon moṅs pa zad par bya ba’i phyir bstan pa, de dag ni ṅes pa’i don ces
bya’o.

mdo sde gaṅ dag kun nas ñon moṅs pa bśad pa’i phyir bstan pa, de dag ni draṅ ba’i don ces bya’o;
mdo sde gaṅ dag rnam par byaṅ ba yoṅs su dag par bya ba’i phyir bstan pa, de dag ni ṅes
pa’i don ces bya’o.

mdo sde gaṅ dag ’khor ba la yid byuṅ bar bya ba bstan pa, de dag ni draṅ ba’i don ces bya’o;
mdo sde gaṅ dag ’khor ba daṅ mya ṅan las ’das pa gñis su med pa la ’jug par bstan pa, de
dag ni ṅes pa’i don ces bya’o.

mdo sde gaṅ dag tshig daṅ yi ge sna tshogs su bstan pa, de dag ni draṅ ba’i don ces bya’o; mdo
sde gaṅ dag zab mo mthoṅ bar dka’ ba khoṅ du chud par dka’ ba bstan pa, de dag ni ṅes pa’i
don ces bya’o.

mdo sde gaṅ dag tshig daṅ yi ge maṅ źiṅ, sems can gyi sems dga’ bar bya ba’i phyir bstan pa,
de dag ni draṅ ba’i don ces bya’o; mdo sde gaṅ dag tshig daṅ yi ge ñuṅ la sems can gyi sems
ṅes par sems par byed par bstan pa, de dag ni ṅes pa’i don ces bya’o.

mdo sde gaṅ dag bdag daṅ, sems can daṅ, srog daṅ, gso ba daṅ, skyes bu daṅ, gaṅ zag daṅ, śed
las skyes daṅ, śed bu daṅ, byed pa po daṅ, tshor ba po daṅ, sgra rnam pa sna tshogs su bśad
pa daṅ, bdag po med pa la bdag po daṅ bcas par bstan pa, de dag ni draṅ ba’i don ces bya’o;
mdo sde gaṅ dag stoṅ pa ñid daṅ, mtshan ma med pa daṅ, smon pa med pa daṅ, mṅon par ’du
mi byed pa daṅ, ma skyes pa daṅ, ma byuṅ ba daṅ, dṅos po med pa daṅ, bdag med pa daṅ, sems
can med pa daṅ, srog med pa daṅ, gaṅ zag med pa daṅ, bdag po med pa daṅ, rnam par thar
pa’i sgo’i bar du bstan pa, de dag ni ṅes pa’i don ces bya ba ste.

’di ni ṅes pa’i don gyi mdo sde la rton gyi draṅ ba’i don gyi mdo sde la mi rton pa źes bya’o.

