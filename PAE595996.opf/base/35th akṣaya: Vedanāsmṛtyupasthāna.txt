de la byaṅ chub sems dpa’i tshor ba rnams la tshor ba’i rjes su lta ba dran pa ñe bar gźag pa
ni: ji ltar na byaṅ chub sems dpa’ tshor ba la tshor ba’i rjes su lta źiṅ gnas śe na?

’di la byaṅ chub sems dpa’ ’di sñam du sems te: tshor ba gaṅ ci yaṅ ruṅ ste, de thams cad sdug
bsṅal ba’o, sñam nas, des tshor ba śin tu rtogs pa daṅ, ye śes kyis rtogs pa daṅ, śes rab
kyis rtogs pa daṅ, ñe bar źi bas rtogs pas bde ba’i tshor ba yaṅ tshor bar byed de, de
’dod chags kyi bag la ñal yaṅ bag la ñal bar mi ’gyur ro;sdug bsṅal gyi tshor bas reg na yaṅ,
ṅan soṅ daṅ mi khom par skyes pa’i sems can thams cad la sñiṅ rje chen po skyed de, de
khoṅ khro ba’i bag la ñal yaṅ bag la ñal bar mi ’gyur ro;bde ba yaṅ ma yin sdug bsṅal ba
yaṅ ma yin pa’i tshor bas reg ste, bde ba yaṅ ma yin sdug bsṅal ba yaṅ ma yin pa’i tshor ba
yaṅ tshor bar byed de, de ma rig pa’i bag la ñal yaṅ bag la ñal bar mi ’gyur ro.de tshor
ba daṅ ldan pa’i dran pas tshor ba gaṅ ci yaṅ ruṅ ste, bde ba’am, sdug bsṅal ba’am, bde ba
yaṅ ma yin sdug bsṅal ba yaṅ ma yin pa tshor na, tshor ba de dag thams cad las ’byuṅ ba’i
ye śes mthoṅ ba sgom mo.

de sems can thams cad kyi tshor ba yoṅs su śes par bya ba’i phyir go gyon te: sems can ’di dag
tshor ba las ṅes par ’byuṅ ba yaṅ dag pa ji lta ba bźin du mi śes te;de dag ’byuṅ ba mi
śes pas bde ba’i tshor bas reg na ni rjes su chags par ’gyur, sdug bsṅal gyi tshor bas reg
na ni khoṅ khro bar ’gyur, sdug bsṅal ba yaṅ ma yin bde ba yaṅ ma yin pa’i tshor bas reg
na ni rmoṅs par ’gyur te.bdag ni śes rab daṅ ye śes su ldan pa’i tshor bas tshor ba thams
cad rgyun chad pa’i thabs mkhas pa daṅ sñiṅ rje chen pos zin pa’i dge ba’i rtsa ba’i tshogs
kyis sems can de dag gi tshor ba thams cad bsal ba’i phyir chos bstan to, sñam mo.

yaṅ ci’i phyir tshor ba źes bya źe na?ma rtogs pa’i tshor ba ni sdug bsṅal du ’gyur, ye śes
kyis rtogs pa’i tshor ba ni bde bar ’gyur te.de la ye śes kyis rtogs pa’i tshor ba ni bde
bar ’gyur ba gaṅ źe na?’di la bdag gam, sems can nam, srog gam, skye ba po’am, gso ba’am,
skyes bu’am, gaṅ zag gam, śed las skyes sam, śed bu yaṅ ruṅ, gaṅ gis kyaṅ tshor bar ’gyur
ba med kyi,mṅon par źen pa ni tshor ba’o;yoṅs su ’dzin pa ni tshor ba’o;ñe bar len pa ni tshor
ba’o;dmigs pa ni tshor ba’o;phyin ci log ni tshor ba’o;rnam par rtog pa ni tshor ba’o;lta
ba daṅ bag la ñal ba ni tshor ba’o;mig tu ’du śes pa ni tshor ba’o;de bźin du rna ba
daṅ, sna daṅ, lce daṅ, lus daṅ, yid du ’du śes pa ni tshor ba’o;gzugs su ’du śes pa ni tshor
ba’o;de bźin du sgra daṅ, dri daṅ, ro daṅ, reg bya daṅ, chos su ’du śes pa ni tshor ba’o;gaṅ
yaṅ mig daṅ gzugs ’dus te reg pa’i rkyen las skyes pa’i bde ba yaṅ ruṅ, sdug bsṅal ba
yaṅ ruṅ, bde ba yaṅ ma yin sdug bsṅal ba yaṅ ma yin pa yaṅ ruṅ ste, ’di ni tshor ba źes
bya’o;de bźin du rna ba daṅ sgrar ’dus te reg pa’i rkyen daṅ, sna daṅ drir ’dus te reg pa’i
rkyen daṅ, lce daṅ ror ’dus te reg pa’i rkyen daṅ, lus daṅ reg byar ’dus te reg pa’i rkyen
daṅ, gaṅ yaṅ yid daṅ chos su ’dus te reg pa’i rkyen las byuṅ ba’i tshor ba bde ba yaṅ ruṅ,
sdug bsṅal ba yaṅ ruṅ, bde ba yaṅ ma yin sdug bsṅal ba yaṅ ma yin pa yaṅ ruṅ ste, ’di
ni tshor ba źes bya’o.

gźan yaṅ rnam graṅs su na tshor ba ni gcig pu kho na ste, gaṅ ’di sems kyi rnam par rig pa’o.tshor
ba gñis te, gaṅ ’di naṅ gi daṅ phyi’i’o.tshor ba gsum ste, gaṅ ’di ’das pa rnam par
rig pa daṅ, ma ’oṅs pa rnam par rig pa daṅ, da ltar byuṅ ba rnam par rig pa’o.tshor ba bźi
ste, gaṅ ’di khams bźi rnam par rig pa’o.tshor ba lṅa ste, gaṅ ’di phuṅ po lṅa yid la byed
pa’o.tshor ba drug ste, gaṅ ’di skye mched drug la yoṅs su rtog pa’o.tshor ba bdun te,
gaṅ ’di rnam par śes pa gnas pa bdun no.tshor ba brgyad de, gaṅ ’di log pa’i sbyor ba brgyad
do.tshor ba dgu ste, gaṅ ’di sems can gyi gnas dgu’o.tshor ba bcu ste, gaṅ ’di mi dge ba
bcu’i las kyi lam rnams so.

’di ni tshor ba kun gyi tshul te:dmigs pa ji sñed pa, de sñed du yid la byed do;ji sñed du yid
la byed pa, de sñed du yoṅs su rtog pa’o;ji sñed du yoṅs su rtog pa, de sñed du tshor ba
ste.de’i phyir na sems can tshad med pa rnams kyi tshor ba tshad med pa źes bya’o.

de la byaṅ chub sems dpa’ tshor ba rnams la tshor ba’i rjes su lta źiṅ gnas pas sems can thams
cad kyi tshor ba skye ba daṅ ’jig pa daṅ gnas pa śes pa bskyed par bya’o.

gaṅ sems can thams cad kyi tshor ba skye ba daṅ ’jig pa daṅ gnas pa dge ba daṅ mi dge ba’i tshor
ba śes pa, ’di ni byaṅ chub sems dpa’i tshor ba rnams la tshor ba’i rjes su lta ba dran
pa ñe bar gźag pa źes bya’o.

