de la spobs pa mi zad pa gaṅ źe na?

spobs pa źes bya ba ni gaṅ ’di thogs pa med pa’i spobs pa daṅ,rgyun chad pa med pa’i spobs pa
daṅ,mi ’phrogs pa’i spobs pa daṅ,ma rmoṅs pa’i spobs pa daṅ,myur ba’i spobs pa daṅ,dga’
ba’i spobs pa daṅ,la gor du spobs pa daṅ,mi ’gyur ba’i spobs pa daṅ,rno ba’i spobs pa daṅ,mgyogs
pa’i spobs pa daṅ;

de’i spobs pa de ni las kyi rnam par smin pas yoṅs su sbyaṅs pa,saṅs rgyas kyis byin gyis brlabs
pa,lha rnams kyis yoṅs su bzuṅ ba,phyad par luṅ ston pa,’bras bu yod par chos ston pa,mya
ṅan las ’das pa’i lam du ’gro ba ste;de de ltar spobs pa phun sum tshogs pa yin no.

gzugs su snaṅ ba ji sñed par byaṅ chub sems dpa’ de’i mdo daṅ tshigs su bcad pa bstan pa la
spobs par snaṅ ba yaṅ de sñed du,sgrar grag pa ji sñed par byaṅ chub sems dpa’ de’i mdo daṅ
tshigs su bcad pa bśad pa la spobs par snaṅ ba yaṅ de sñed de;’di bstan to, ’di bśad do,
źes de mi rtog ciṅ;mṅon par ’du byed pa med mod kyi, ’khor gaṅ daṅ gaṅ du ’gro yaṅ ruṅ ste,
gal te rgyal rigs kyi ’khor du’am, gal te bram ze’i ’khor du’am, gal te rje’u rigs kyi
’khor du’am, gal te khyim bdag gi ’khor du’am, gal te dge sbyoṅ gi ’khor du’am, gal te rgyal
chen bźi’i ’khor du’am, gal te sum cu rtsa gsum pa’i ’khor du’am, gal te ’thab bral gyi
’khor du’am, gal te dga’ ldan gyi ’khor du’am, gal te ’phrul dga’i ’khor du’am, gal te gźan
’phrul dbaṅ byed kyi ’khor du’am, gal te bdud kyi ’khor du’am, gal te tshaṅs pa’i ’khor
du yaṅ ruṅ ste, de daṅ der de’i lhun gyis grub pa ñid du sems can thams cad kyi dad pa daṅ
dbaṅ po rnams la chos spobs par gyur te;de ’dod na tshe gźan nam, bskal pa gźan gyi bar
du yaṅ mi ldaṅ źiṅ thogs pa med par chos ston to.de’i chos bstan pa des kyaṅ de byed pa’i
sdug bsṅal yaṅ dag par zad par bya ba’i phyir ṅes par ’byuṅ bar ’gyur te;

’di ni byaṅ chub sems dpa’ rnams kyi spobs pa mi zad pa’o.

btsun pa śa ra dva ti’i bu, de dag ni byaṅ chub sems dpa’ rnams kyi gzuṅs daṅ spobs pa mi zad
pa’o.

