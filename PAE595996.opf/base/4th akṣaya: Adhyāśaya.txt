btsun pa śa ra dva ti’i bu, gźan yaṅ byaṅ chub sems dpa’ rnams kyi lhag pa’i bsam pa mi zad
pa yin te.

de ci’i phyir źe na? dge ba’i rtsa ba thams cad la lhag par dmigs pa’i phyir ro.tha na byaṅ
chub sems dpa’ gaṅ ci sems pa, de dag thams cad dge ba’i rtsa ba la lhag pa’i bsam pas dmigs
par ’gyur te;sa nas sar gźog pa’i phyir, ’pho ba’i lhag pa’i bsam pa’o;bye brag tu ’gro
ba’i phyir, rgal ba’i lhag pa’i bsam pa’o;goṅ nas goṅ du khyad par du ’phags pas na, rtse
mor lhag pa’i bsam pa’o;bye brag gi chos kun ’dzin pas na, khyad par du ’phags pa’i lhag
pa’i bsam pa’o;saṅs rgyas kyi chos thams cad la mṅon sum pa’i lhag pa’i bsam pa’o;khyad par
du ’phags pa’i cha daṅ ’thun pa’i chos rnams la lhag par dmigs pa’i lhag pa’i bsam pa’o;rtsom
pa thams cad ñams ’og tu chud par byed pa’i lhag pa’i bsam pa’o;’bad pas yoṅs su mi
skyo bas na, ṅes par byas pa’i lhag pa’i bsam pa’o;brtul źugs thams cad yoṅs su rdzogs par
byed pas na, brtul źugs grub pa’i lhag pa’i bsam pa’o;grogs bdag yin pas na, go skabs med
pa’i lhag pa’i bsam pa’o;dmu rgod ma yin pas na, caṅ śes kyi sa’i lhag pa’i bsam pa’o;’phags
pas na, dul ba’i sa’i lhag pa’i bsam pa’o;skye bo mi srun pa daṅ ñon moṅs pa daṅ ma ’dres
pas na, ma ’dres pa’i lhag pa’i bsam pa’o;yan lag gi dam pa mgo yoṅs su gtoṅ bas na, sbyin
par dka’ ba yoṅs su gtoṅ ba’i lhag pa’i bsam pa’o;, sems can tshul khrims ’chal pa rnams
kyi dpuṅ gñen pas na, dka’ ba’i tshul khrims kyi lhag pa’i bsam pa’o; sems can mthu chuṅ
ba rnams kyi ñes pa daṅ du len pas na, bya dka’ ba’i bzod pa’i lhag pa’i bsam pa’o; ñan
thos daṅ raṅ saṅs rgyas thams cad kyi byaṅ chub lag mthil du ’oṅs par ’dor bas na, bya dka’
ba’i brtson ’grus kyi lhag pa’i bsam pa’o; bsam gtan gyi ro mi myaṅ bas na, bya dka’ ba’i
bsam gtan gyi lhag pa’i bsam pa’o; dge ba’i rtsa ba thams cad kyi tshogs la mi smod pas
na, bya dka’ ba’i śes rab kyi lhag pa’i bsam pa’o;sems can thams cad kyi bya ba bsgrub pa’i
phyir, brtsams pa daṅ spyod pa ñams ’og tu chud par byed pa’i lhag pa’i bsam pa’o;śes pas
rab tu brtags pas na, ṅa rgyal daṅ, lhag pa’i ṅa rgyal daṅ, ṅa rgyal las kyaṅ ṅa rgyal
daṅ, ṅa’o sñam pa’i ṅa rgyal daṅ, mṅon pa’i ṅa rgyal daṅ, chuṅ zad sñam pa’i ṅa rgyal daṅ,
log pa’i ṅa rgyal med pa’i lhag pa’i bsam pa’o;lan re ba med pas na, sems can thams cad sbyin
pa’i gnas kyi lhag pa’i bsam pa’o;saṅs rgyas kyi chos zab mo la rab tu rtogs pa’i phyir,
mi dṅaṅ ba’i lhag pa’i bsam pa’o;byin gyi rlabs kyis ’gro bas na, khyad par du ’gro ba’i
lhag pa’i bsam pa’o;khur blaṅs pa sgrol bas na, ma źum pa’i lhag pa’i bsam pa’o;rtag tu
brtson pas na, mi zad pa’i lhag pa’i bsam pa’o.

yaṅ lhag pa’i bsam pa źes bya ba ni: ’byuṅ po rnams la des pa’o; sems can rnams la byams pa’o;
’phags pa rnams la phan par sems pa’o; ’phags pa ma yin pa rnams la sñiṅ rje ba’o; bla
ma rnams la gus pa’o;dpuṅ gñen med pa rnams la dpuṅ gñen no; skyabs med pa rnams la skyabs
so; gliṅ med pa rnams la gliṅ ṅo; mgon med pa rnams la mgon no; grogs med pa rnams la grogs
so;gya gyu can rnams la draṅ ba’o; dmu rgod rnams la gsal ba’o; g-yon can rnams la g-yo
med pa’o; thibs po spyod pa rnams la sgyu med pa’o;byas pa mi gzo ba rnams la byas pa gzo
ba’o; ’khu ba rnams la byas pa tshor ba’o; gnod pa byed pa rnams la phan ’dogs pa’o; log
par gyur pa rnams la bden pa’o; kheṅs pa rnams la ṅa rgyal med pa’o;legs par byas pa rnams
la mi spyo ba’o; gźan gyi ’khrul pa rnams la mi gleṅ ba’o; log par źugs pa rnams la kun tu
sruṅ ba’o; thabs kyi dge ba spyod pa thams cad la ñes par mi lta ba’o; sbyin pa’i gnas rnams
la rim gro byed pa’o;rjes su bstan pa rnams la ’thun par ’dzin pa’o; gdams ṅag daṅ rjes
su bstan pa rnams la blo bde ba’o;dgon par gnas pa rnams la phu dud du byed pa’o;rñed pa
daṅ, bkur sti daṅ, tshigs su bcad pa dag don du mi gñer ba’o;lus daṅ srog la mi lta ba’o;lhag
pa’i bsam pa dag pas na, tshul ’chos med pa’o;ṅag bsdams pas na, kha gsag med pa’o;bdag
gi rñed pas chog śes pas na, thob kyis ’jal ba med pa’o;sems ñon moṅs pa can ma yin pas
na, las su ruṅ ba’o;dge ba’i rtsa ba thams cad bsags pas na, ’khor bar gźol ba’o;sems can
thams cad la lta bas na, sdug bsṅal thams cad la ci mi sñam pa’o.

de’i phyir na skyes bu dam pa de dag gi lhag pa’i bsam pa thams cad mi zad pa yin te; bsod nams
thams cad kyis ñe bar brtan pa daṅ, sems can thams cad ñe bar ’tsho ba daṅ, ye śes mi
zad pa yaṅ dag par bsgrubs pa’i phyir ’khor ba’i ñon moṅs pa thams cad kyis zad par mi nus
so.

btsun pa śa ra dva ti’i bu, ’di ni byaṅ chub sems dpa’ rnams kyi lhag pa’i bsam pa mi zad pa’o.

