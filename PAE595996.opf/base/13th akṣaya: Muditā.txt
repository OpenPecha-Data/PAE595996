bam po lṅa pa:

btsun pa śa ra dva ti’i bu, gźan yaṅ byaṅ chub sems dpa’ rnams kyi dga’ ba chen po yaṅ mi zad
pa ste.de la dga’ ba chen po yaṅ gaṅ źe na?

gaṅ saṅs rgyas kyi chos rnams dran pa daṅ, rjes su dran pa daṅ, dga’ ba daṅ, mos pa daṅ, mchog
tu dga’ ba daṅ;sems ma goṅ źiṅ mi rdzi ba daṅ;sred pa med pa daṅ;’dod pa’i dga’ ba thams
cad gtoṅ ba daṅ, chos kyi dga’ ba thams cad kyi rten daṅ;sems mchog tu dga’ ba daṅ;lus rab
tu sim pa daṅ;saṅs rgyas la dga’ źiṅ yi raṅs pa daṅ;de bźin gśegs pa’i sku la dga’ źiṅ
mos pas mtshan daṅ dpe byad bzaṅ po’i rgyan tshol ba la mkhas pa daṅ;dge ba’i chos mñan pas
mi skyo ba daṅ;de kho na’i chos la rton pa’i nan tan daṅ, dga’ ba daṅ, dad pa daṅ, mchog
tu dga’ ba daṅ, rab tu dga’ bas chos la mos pa daṅ;rtag tu rgyun mi ’chad par sems can rnams
la khoṅ khro ba med pa’i blo daṅ;saṅs rgyas kyi chos tshol ba la śin tu ’dun pa daṅ, chos
la ’dun pa de yaṅ mi ’dor ba daṅ;saṅs rgyas kyi chos rgya chen po la mos śiṅ rnam par
grol ba daṅ, ñi tshe ba’i theg pa bsal te sems bskyed pa daṅ;ser sna med pas ma źum par sems
bskyed pa daṅ;sloṅ ba la sbyin pa byin nas ’khor gsum yoṅs su dag par sbyaṅs pa daṅ sbyin
pa la mchog tu dga’ ba daṅ;tshul khrims daṅ ldan pa rnams la dad pa daṅ; tshul khrims ’chal
pa rnams la rjes su ’dzin ciṅ byams pa daṅ; raṅ gi tshul khrims yoṅs su dag pas ṅan ’gro’i
’jigs pa thams cad las śin tu ’da’ bar dbugs ’byin pa daṅ;de bźin gśegs pa’i tshul khrims
la yoṅs su sṅo ba daṅ;brtan źiṅ mi phyed pa daṅ;pha rol ṅan du brjod pa daṅ, ṅan du
smra ba’i tshig gi lam la khoṅ khro ba med pa’i sems kyis bzod ciṅ des pa daṅ;ṅa rgyal med
pa daṅ;bla ma la ’dud ciṅ ri mor byed pa daṅ;rtag tu ’dzum pa’i bźin daṅ khro gñer med pa
daṅ;gsoṅ por smra ba daṅ,tshul ’chos pa med pa daṅ, kha gsag med pa daṅ, thob kyis ’jal ba
med pa daṅ;bsam pa dag pa daṅ; sems la brlaṅs pa med pa daṅ; gya gyu med pa daṅ;thams cad
la phan yon du lta ba daṅ, skyon med par lta ba daṅ;ltuṅ ba mi gleṅ ba daṅ; yaṅ dag par
dga’ bar ’gyur ba’i chos kyi rjes su ’jug pa daṅ;byaṅ chub sems dpa’ rnams la ston pa ltar
phaṅs su ’dzin pa daṅ,chos rnams la bdag bźin du phaṅs su ’dzin pa daṅ,de bźin gśegs pa rnams
la srog bźin du phaṅs su ’dzin pa daṅ,bla ma rnams la pha ma bźin du phaṅs su ’dzin pa
daṅ,sems can rnams la bu bźin du phaṅs su ’dzin pa daṅ,mkhan po daṅ slob dpon rnams la saṅs
rgyas bźin du phaṅs su ’dzin pa daṅ,nan tan rnams la yan lag gi dam pa mgo bźin du phaṅs
su ’dzin pa daṅ,pha rol tu phyin pa rnams la rkaṅ lag bźin du phaṅs su ’dzin pa daṅ,chos
smra ba rnams la rin po che thams cad bźin du phaṅs su ’dzin pa daṅ,saṅs rgyas kyi chos
thams cad la yid bźin gyi nor bu bźin du phaṅs su ’dzin pa daṅ,rjes su bstan pa rnams la dga’
ba’i rtsed mo bźin du phaṅs su ’dzin pa daṅ,chog śes pa rnams la nad med pa bźin du phaṅs
su ’dzin pa daṅ,chos btsal ba rnams la sman bźin du phaṅs su ’dzin pa daṅ,skul źiṅ dran
par byed pa rnams la sman pa bźin du phaṅs su ’dzin pa ste.

btsun pa śa ra dva ti’i bu, de ltar gaṅ dbaṅ po thams cad la dbaṅ po ma goṅ ba, ’di ni dga’
ba chen po źes bya’o.

dga’ ba chen po źes bya ba ni rtogs pa’i ye śes kyi phyir, źi ba’i rnam pa’o;mi rgod pa’i phyir,
rab tu źi ba’i rnam pa’o;kheṅs pa ma yin pa’i phyir, śin tu sbyaṅs pa’i rnam pa’o;rnam
par mi g-yeṅ ba’i phyir, dbaṅ po dga’ ba’i rnam pa’o;mi ñams pa’i phyir, brtul źugs kyi
rnam pa’o;’dod pa’i phyir, des pa’i rnam pa’o;bka’ blo bde ba’i phyir, thos pa’i rnam pa’o;sems
las su ruṅ ba’i phyir, ñe bar źi ba’i rnam pa’o;las legs par byas pa’i phyir, dga’ ba’i
rnam pa’o;kha na ma tho ba med pa’i phyir, mi ’gyod pa’i rnam pa’o;ma g-yos pa’i phyir,
śin tu gnas pa’i rnam pa’o;mi gnas pa’i phyir, ma g-yos pa’i rnam pa’o;thul bar dka’ ba’i
phyir, bsñen dka’ ba’i rnam pa’o;chud mi za ba’i phyir, don gyi rnam pa’o;ma nor ba de bźin
ñid kyi phyir, bden pa’i rnam pa’o;de byed pa’i phyir, de kho na’i rnam pa’o;stobs kyi
phyir, spro ba’i rnam pa’o;mi rdzi ba’i phyir, stobs kyi rnam pa’o;saṅs rgyas kyi chos thams
cad yaṅ dag pa ji lta ba bźin du tshol bas mi skyo ba’i phyir, saṅs rgyas kyi chos yoṅs
su rdzogs par byed pa’i rnam pa ste.

btsun pa śa ra dva ti’i bu, ’di ni byaṅ chub sems dpa’ rnams kyi dga’ ba chen po mi zad pa źes
bya’o.

