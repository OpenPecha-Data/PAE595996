de nas tshe daṅ ldan pa śa ra dva ti’i bus byaṅ chub sems dpa’ blo gros mi zad pa la ’di skad
ces smras so: - rigs kyi bu, byaṅ chub sems dpa’ rnams kyi tshul khrims mi zad pa ’di ni
khyod kyis legs par smras na, rigs kyi bu, byaṅ chub sems dpa’ rnams kyi bzod pa mi zad pa
las brtsams te, ji ltar byaṅ chub sems dpa’ rnams bzod pa mi zad par ’gyur ba, khyod spobs
par gyis śig!

blo gros mi zad pas smras pa: - btsun pa śa ra dva ti’i bu, rnam pa sum cu rtsa gñis kyis byaṅ
chub sems dpa’ rnams kyi bzod par blta’o. sum cu rtsa gñis gaṅ źe na?

bag la ñal ba spaṅs pas bzod par blta’o;mi gnod pas bzod par blta’o;yoṅs su mi gduṅ bas bzod
par blta’o;gnod sems med pas bzod par blta’o;khon du ’dzin pa med pas bzod par blta’o;mi
khro bas bzod par blta’o;thab mo med pas bzod par blta’o;rtsod pa med pas bzod par blta’o;yul
gyis rma mi phyin pas bzod par blta’o;bdag daṅ gźan sruṅ bas bzod par blta’o;byaṅ chub
kyi sems daṅ ’thun pas bzod par blta’o;tshul bźin rab tu rtogs pas bzod par blta’o;yid byuṅ
źiṅ ’dod chags daṅ bral bas bzod par blta’o;las kyi rnam par smin pa la rton pas bzod par
blta’o;lus kyi rgyan gyis bzod par blta’o;ṅag daṅ sems yoṅs su dag pas bzod par blta’o;bsam
pa brtan pas bzod par blta’o;yi ge ya ma brla yin pas bzod par blta’o;yoṅs su rtog pa
med pas bzod par blta’o;raṅ gi sems la ṅes par sems pas bzod par blta’o;gźan gyi sems sruṅ
bas bzod par blta’o;tshaṅs pa’i ’jig rten gyi lam du ’gro bas bzod par blta’o;lha daṅ mi’i
phun sum tshogs pa myoṅ ba’i phyir bzod par blta’o;mtshan daṅ dpe byad bzaṅ po yoṅs su
rdzogs par byed pas bzod par blta’o;tshaṅs pa’i sgra skad ’byin pa’i dbyaṅs thob pas bzod
par blta’o;ñes pa thams cad bcom pas bzod par blta’o;gnod sems daṅ, skyon daṅ, tha ba thams
cad bcom pas bzod par blta’o;khoṅ khro ba thams cad spaṅs pas bzod par blta’o;mi dge ba’i
rtsa ba thams cad spaṅs pas bzod par blta’o;phyir rgol ba thams cad rab tu bcom pas bzod
par blta’o;gźan gyis gnod par bya ba thams cad las śin tu ’das pas bzod par blta’o;saṅs rgyas
kyi chos thams cad ’thob pas bzod par blta ste;btsun pa śa ra dva ti’i bu, rnam pa sum
cu rtsa gñis po de dag gis byaṅ chub sems dpa’ rnams kyi bzod par blta’o.

de la bzod pa yoṅs su dag pa gaṅ źe na?

ṅag brag ca’i sgra daṅ mtshuṅs par śin tu rtogs pa’i phyir, spyos pa la slar mi spyo ba daṅ;lus
gzugs brñan daṅ mtshuṅs par rab tu rtogs pa’i phyir, brdeg pa la phyir mi rdeg pa daṅ;sems
sgyu ma daṅ mtshuṅs par rab tu rtogs pa’i phyir, gśe ba la phyir mi gśe daṅ;lhag pa’i
bsam pa źi ba’i phyir, khros pa la phyir mi khro ba daṅ;raṅ gi yon tan yoṅs su rdzogs pa’i
phyir, bsṅags pa ma yin pas khoṅ khro bar mi ’gyur ba daṅ;mthos par mi sems pa’i phyir,
bsṅags pas rjes su chags par mi ’gyur ba daṅ;śin tu dul ba’i phyir, rñed pas dga’ ba med pa
daṅ;rab tu źi ba’i phyir, ma rñed pas khoṅ khro ba med pa daṅ;śes pas rab tu brtags pa’i
phyir, sñan pa la ṅo mtshar du mi ’dzin pa daṅ;blo yaṅs pa’i phyir, mi sñan pas źum par mi
’gyur ba daṅ;legs par gnas pa’i phyir, smad pas dmas par mi sems pa daṅ;mi g-yo ba’i phyir,
bstod pas mthos par mi sems pa daṅ;sems can la lta ba’i phyir, sdug bsṅal gyis yoṅs su
mi skyo ba daṅ;’dus byas kyi bde ba mi rtag pa’i phyir, bde bas dga’ bar mi ’gyur ba daṅ;mi
gnas pa’i phyir, ’jig rten gyi chos rnams kyis mi gos pa daṅ;gźan la mi gnod pa’i phyir,
bdag la gnod pa bzod pa daṅ;byaṅ chub kyi yan lag gi tshogs yoṅs su rdzogs par bya ba’i
phyir, yan lag daṅ ñiṅ lag gcod pa’aṅ ñams su len pa daṅ;saṅs rgyas kyi sku ’dod pa’i phyir,
bdag gi lus gcod pa yaṅ bzod pa daṅ;legs par byas pa’i las kyi stobs bskyed pa’i phyir,
ṅan du byas pa thams cad bzod pa daṅ;mu stegs can thams cad ’joms pas dpa’ ba’i phyir, gduṅ
ba daṅ yoṅs su gduṅ ba la mi mjed pa daṅ;brgya byin daṅ, tshaṅs pa daṅ, ’jig rten skyoṅ
ba rnams zil gyis gnon pa’i phyir, brtul źugs thams cad la rtsom pa’o.

btsun pa śa ra dva ti’i bu, gźan yaṅ bzod pa źes bya ba ni, gaṅ ’di śin tu rma mi phyin pa ste.de
ci’i phyir źe na? mi dmigs pa’i phyir ro.

gśe’o, źes bzod pa, de ni gñi ga la dmigs pa’i bzod pa ste, de ni śin tu bzod pa ma yin no.’di
la su źig gśe? źes bzod pa, de ni chos la bgraṅ źiṅ rtog pa’i bzod pa ste, de ni śin tu
bzod pa ma yin no.ci bdag gi mig la mig gśe’am? źes bzod pa daṅ, de bźin du ci bdag gi rna
ba daṅ, sna daṅ, lce daṅ, lus daṅ, yid la yid gśe’am? źes bzod pa, de ni skye mched la rtog
pa’i bzod pa ste, de ni śin tu bzod pa ma yin no.’di la gaṅ su yaṅ gśe ba med do źes bzod
pa, de ni bdag med pa la rtog pa’i bzod pa ste, de ni śin tu bzod pa ma yin no.’di dag
ni yi ge’i sgra ’byuṅ ba’o, źes bzod pa, de ni brag ca’i sgra la bzod pa ste, de ni śin tu
bzod pa ma yin no.’di’aṅ mi rtag pa’o, bdag kyaṅ mi rtag pa’o, źes bzod pa, de ni mi rtag
pa la ’jug pa’i bzod pa ste, de ni śin tu bzod pa ma yin no.’di ni phyin ci log yin gyi,
bdag ni phyin ci log ma yin, źes bzod pa, de ni mthon dman gyi bzod pa ste, de ni śin tu
bzod pa ma yin no.bdag ni rigs kyi, ’di ni mi rigs pa’o, źes bzod pa, de ni rigs pa daṅ mi
rigs pa’i bzod pa ste, de ni śin tu bzod pa ma yin no.bdag ni lam bzaṅ po la gnas kyi, ’di
ni lam ṅan pa la gnas so, źes bzod pa, de ni lam daṅ lam ma yin pa’i bzod pa ste, de ni
śin tu bzod pa ma yin no.bdag ni mi rtag pa la bzod kyi, rtag pa la bdag mi bzod do, źes bzod
pa, de ni gñen pos spoṅ ba’i bzod pa ste, de ni śin tu bzod pa ma yin no.bdag ni sdug
bsṅal la bzod kyi, bde ba la bdag mi bzod do; bdag ni bdag med pa la bzod kyi, bdag la ni
bdag mi bzod do; bdag ni mi sdug pa la bzod kyi, sdug pa la bdag mi bzod do, źes bya ba, de
ni gñen pos spoṅ ba’i bzod pa ste, de ni śin tu bzod pa ma yin no.bdag ni stoṅ pa ñid la
bzod kyi, lta ba’i rnam pa la bdag mi bzod do; bdag ni mtshan ma med pa la bzod kyi, mtshan
mar rnam par rtog pa la bdag mi bzod do; bdag ni smon pa med pa la bzod kyi, smon pa la
bdag mi bzod do; bdag ni mṅon par ’du mi byed pa la bzod kyi, mṅon par ’du byed pa la bdag
mi bzod do; bdag ni ñon moṅs pa thams cad zad pa la bzod kyi, ñon moṅs pa la bdag mi bzod
do; bdag ni dge ba la bzod kyi, mi dge ba la bdag mi bzod do; bdag ni ’jig rten las ’das
pa la bzod kyi, ’jig rten pa la bdag mi bzod do; bdag ni kha na ma tho ba med pa la bzod
kyi, kha na ma tho ba daṅ bcas pa la bdag mi bzod do; bdag ni zag pa med pa la bzod kyi, zag
pa daṅ bcas pa la bdag mi bzod do; bdag ni rnam par byaṅ ba la bzod kyi, kun nas ñon moṅs
pa la bdag mi bzod do; bdag ni mya ṅan las ’das pa la bzod kyi, ’khor ba la bdag mi bzod
do; źes bya ba, de ni gñen pos spoṅ ba’i bzod pa ste, de ni śin tu bzod pa ma yin no.

de la śin tu bzod pa gaṅ źe na?

gaṅ stoṅ pa ñid rtogs pa, de la lta bar gyur pa yaṅ bsal ba med, stoṅ pa ñid du sgro ’dogs pa
yaṅ med de, lta bar gyur pa ñid stoṅ pa’o, źes gaṅ ’di la bzod pa, de ni śin tu bzod pa’o.gaṅ
mtshan ma med par rtogs pa, de la mtshan ma’i rnam pa yaṅ bsal ba med, mtshan ma med
par sgro ’dogs pa yaṅ med de, mtshan ma’i rnam par rtog pa ñid stoṅ pa ste; gaṅ ’di la bzod
pa, de ni śin tu bzod pa’o.gaṅ smon pa med par rtogs pa, de la smon pa bsal ba yaṅ med,
smon pa med par sgro ’dogs pa yaṅ med de, smon pa ñid stoṅ pa ste; gaṅ ’di la bzod pa, de
ni śin tu bzod pa’o.gaṅ mṅon par ’du mi byed par rtogs pa, de la mṅon par ’du byed pa bsal
ba yaṅ med, mṅon par ’du mi byed par sgro ’dogs pa yaṅ med de, mṅon par ’du byed pa ñid
stoṅ pa ste; gaṅ ’di la bzod pa, de ni śin tu bzod pa’o.gaṅ ñon moṅs pa zad par rtogs pa,
de la ñon moṅs pa bsal ba yaṅ med, ñon moṅs pa zad par sgro ’dogs pa yaṅ med de, ñon moṅs
pa ñid stoṅ pa ste; gaṅ ’di la bzod pa, de ni śin tu bzod pa’o.gaṅ dge ba rtogs pa, de la
mi dge ba bsal ba yaṅ med, dge bar sgro ’dogs pa yaṅ med de, mi dge ba ñid stoṅ pa ste; gaṅ
’di la bzod pa de ni śin tu bzod pa’o.gaṅ ’jig rten las ’das par rtogs pa, de la ’jig rten
pa bsal ba yaṅ med, ’jig rten las ’das par sgro ’dogs pa yaṅ med de, ’jig rten pa ñid stoṅ
pa ste; gaṅ ’di la bzod pa, de ni śin tu bzod pa’o.gaṅ kha na ma tho ba med par rtogs
pa, de la kha na ma tho ba daṅ bcas pa bsal ba yaṅ med, kha na ma tho ba med par sgro ’dogs
pa yaṅ med de, kha na ma tho ba daṅ bcas pa ñid stoṅ pa ste; gaṅ ’di la bzod pa, de ni śin
tu bzod pa’o.gaṅ zag pa med par rtogs pa, de la zag pa bsal ba yaṅ med, zag pa med par
sgro ’dogs pa yaṅ med de, zag pa ñid stoṅ pa ste; gaṅ ’di la bzod pa, de ni śin tu bzod pa’o.gaṅ
rnam par byaṅ bar rtogs pa, de la kun nas ñon moṅs pa bsal ba yaṅ med, rnam par byaṅ
bar sgro ’dogs pa yaṅ med de, kun nas ñon moṅs pa ñid stoṅ pa ste; gaṅ ’di la bzod pa, de
ni śin tu bzod pa’o.gaṅ mya ṅan las ’das par rtogs pa, de la ’khor ba bsal ba yaṅ med, mya
ṅan las ’das par sgro ’dogs pa yaṅ med de, ’khor ba ñid stoṅ pa ste; gaṅ ’di la bzod pa,
de ni śin tu bzod pa’o.

gaṅ ma skyes pa, mi bskyed pa, ma byuṅ ba, ma phyuṅ ba, de la ’jig pa gaṅ yaṅ med do; ’jig pa
med pas na, zad pa med de; gaṅ ’di la bzod pa, de ni śin tu bzod pa’o.

gaṅ ma byas pa, mṅon par ’dus ma byas pa, sgro btags pa med pa, rnam par ma brtags pa, ma bsgrubs
pa, ma bstan pa, ñe bar ma gtugs pa, de la skye ba gaṅ yaṅ med de; gaṅ skye ba med pa,
de ni mi skye’o;gaṅ mi skye ba, de ni śin tu bzod pa’o. de gaṅ de ltar bzod pa, de ni mi
skye ba la bzod pa’o; gaṅ mi skye ba la bzod pa, de ni skye ba med par bzod pa’o; gaṅ skye
ba med par bzod pa de, ni śin tu bzod pa ste.de ltar bzod pa rtogs pa’i byaṅ chub sems
dpa’ ni luṅ bstan pa’i bzod pa thob bo.

btsun pa śa ra dva ti’i bu, ’di ni byaṅ chub sems dpa’ rnams kyi bzod pa mi zad pa źes bya’o.

byaṅ chub sems dpa’ blo gros mi zad pas bzod pa mi zad pa’i le’u’i chos kyi rnam graṅs ’di bstan
pa’i tshe, thams cad daṅ ldan pa’i ’khor des byaṅ chub sems dpa’ blo gros mi zad pa la:
legs so! źes bya ba byin te; byaṅ chub sems dpa’ blo gros mi zad pa la mchod pa bya ba’i
phyir sṅon ma mthoṅ ma thos pa’i me tog daṅ, bdug pa daṅ, spos daṅ, me tog phreṅ daṅ, byug
pa daṅ, phye ma daṅ, gos daṅ, gdugs daṅ, rgyal mtshan daṅ, lha’i ba dan dag gis gtor to.
sil sñan rnams kyaṅ dkrol te: gaṅ gis bzod pa mi zad pa ’di thos nas mi skrag, mi dṅaṅ źiṅ,
dṅaṅ bar mi ’gyur ba’i sems can de dag ni de bźin gśegs pa’i bzod pa can du ’gyur ro,
źes ched du brjod pa yaṅ ched du brjod do. ji tsam du stoṅ gsum gyi stoṅ chen po’i ’jig rten
gyi khams ’di byur bur yoṅs su gaṅ bar gyur pa, de tsam du de dag gi me tog daṅ, bdug pa
daṅ, spos daṅ, me tog phreṅ daṅ, byug pa daṅ, phye ma daṅ, gos daṅ, gdugs daṅ, rgyal mtshan
daṅ, lha’i ba dan de dag gtor to.

de nas bcom ldan ’das kyis byaṅ chub sems dpa’ blo gros mi zad pa la bka’ stsal pa: - rigs kyi
bu, khyod kyis me tog daṅ, bdug pa daṅ, spos daṅ, me tog phreṅ daṅ, byug pa daṅ, phye ma
daṅ, gos daṅ, gdugs daṅ, rgyal mtshan daṅ, lha’i ba dan ’di dag gi snod gyis śig!

blo gros mi zad pas gsol pa: - bcom ldan ’das, byaṅ chub sems dpa’ rnams kyi snod ni byin gyi
rlabs kyi stobs bskyed pa’i slad du bdag gi lus lags te, bdag gis bgyis lags so.

de nas byaṅ chub sems dpa’ blo gros mi zad pa de’i tshe gzugs thams cad lus su ’jug pa źes bya
ba’i byaṅ chub sems dpa’i tiṅ ṅe ’dzin la sñoms par źugs te. de sñoms par źugs ma thag
tu me tog daṅ, bdug pa daṅ, spos daṅ, me tog phreṅ daṅ, byug pa daṅ, phye ma daṅ, gos daṅ,
gdugs daṅ, rgyal mtshan daṅ, lha’i ba dan de dag thams cad lte ba khuṅ gi naṅ du soṅ ste;
de’i lus la yaṅ bri ba’am, gaṅ bar yaṅ mi mṅon no.

de nas byaṅ chub sems dpa’ bkod pa chen po źes bya ba ’khor de ñid du ’dus te ’dug pas byaṅ
chub sems dpa’ blo gros mi zad pa la ’di skad ces smras so: - rigs kyi bu, khyod tiṅ ṅe ’dzin
gaṅ la gnas pas de sñed kyi me tog daṅ, bdug pa daṅ, spos daṅ, me tog phreṅ daṅ, byug
pa daṅ, phye ma daṅ, gos daṅ, gdugs daṅ, rgyal mtshan daṅ, lha’i ba dan rnams khyod kyi lus
su soṅ yaṅ, khyod kyi lus la bri ba’am, gaṅ bar yaṅ mi mṅon pa’i tiṅ ṅe ’dzin de’i miṅ ci
źes bya?

blo gros mi zad pas smras pa: - rigs kyi bu, tiṅ ṅe ’dzin ’di’i miṅ gzugs thams cad lus su ’jug
pa źes bya’o.

byaṅ chub sems dpa’ bkod pa chen pos smras pa: - rigs kyi bu, tiṅ ṅe ’dzin ’di’i yul ci?

blo gros mi zad pas smras pa: - rigs kyi bu, stoṅ gsum gyi stoṅ chen po’i ’jig rten gyi khams
’di na gzugs su snaṅ ba ji sñed pa, de dag thams cad kho bo’i lus su bcug kyaṅ, kho bo’i
lus kyi chos ñid la ’phel ba’am ’bri ba med do.

de na ’khor de dag las byaṅ chub sems dpa’ daṅ, lha daṅ, mi kha cig ’di sñam du sems te: bdag
cag gis kyaṅ tiṅ ṅe ’dzin ’di’i mthu blta’o, sñam pa daṅ;

de nas bcom ldan ’das kyis byaṅ chub sems dpa’ de dag daṅ, lha daṅ, mi de dag gi bsam pa mkhyen
nas, byaṅ chub sems dpa’ blo gros mi zad pa la ’di skad ces bka’ stsal to: - rigs kyi
bu, khyod kyis tiṅ ṅe ’dzin ’di’i mthu ston cig!

de nas byaṅ chub sems dpa’ blo gros mi zad pas tiṅ ṅe ’dzin de la śin tu bsgoms pa’i phyir thams
cad daṅ ldan pa’i ’khor de daṅ, phyogs bcu nas ’dus pa’i byaṅ chub sems dpa’ de dag daṅ,
bcom ldan ’das kyaṅ dge sloṅ gi tshogs kyis yoṅs su bskor ba raṅ gi lus su bcug ste. bcug
nas kyaṅ de bźin gśegs pa rgyan gyi rgyal po’i saṅs rgyas kyi źiṅ ’jig rten gyi khams
thams cad bkod pa na byaṅ chub sems dpa’ rnams kyi loṅs spyod daṅ, yoṅs su spyad pa ci ’dra
ba de lta bu’i loṅs spyod daṅ, yoṅs su spyad pa bstan to. thams cad daṅ ldan pa’i ’khor
de yaṅ: byaṅ chub sems dpa’ blo gros mi zad pa’i lus kyi naṅ du bdag ñid soṅ ba, sñam du śes
so. de nas byaṅ chub sems dpa’ blo gros mi zad pas cho ’phrul chen po ’di bstan nas, ’khor
de dag thams cad daṅ, phyogs bcu nas ’dus pa’i byaṅ chub sems dpa’ de dag daṅ, bcom ldan
’das kyaṅ dge sloṅ gi tshogs kyis yoṅs su bskor ba phyir so so’i gnas su bźag go.

de nas byaṅ chub sems dpa’ bkod pa chen pos byaṅ chub sems dpa’ blo gros mi zad pa la ’di skad
ces smras so: - rigs kyi bu, tiṅ ṅe ’dzin ’di’i mthu ṅo mtshar to.

blo gros mi zad pas smras pa: - rigs kyi bu, kho bos stoṅ gsum gyi stoṅ chen po’i ’jig rten
gyi khams thams cad kho bo’i lus su bcug kyaṅ, kho bo’i lus kyi chos ñid la bri ba’am gaṅ
bar yaṅ mi mṅon no.

bzod pa mi zad pa’i le’u’i chos kyi rnam graṅs ’di bstan pa daṅ, cho ’phrul ’di bstan pa’i tshe,
lha daṅ mi’i skye dgu khrag khrig phrag bdun cu rtsa drug bla na med pa yaṅ dag par rdzogs
pa’i byaṅ chub tu sems skyes so; byaṅ chub sems dpa’ khri ñis stoṅ mi skye ba’i chos
la bzod pa thob par gyur to.

