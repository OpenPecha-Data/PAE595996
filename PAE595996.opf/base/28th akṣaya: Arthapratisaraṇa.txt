de la don ni gaṅ, tshig ’bru ni gaṅ źe na?

tshig ’bru źes bya ba ni gaṅ ’jig rten pa’i chos daṅ bya ba la ’jug pa bstan pa’o; don ces bya
ba ni gaṅ ’jig rten las ’das pa’i chos rtogs pa’o.

tshig ’bru źes bya ba ni gaṅ sbyin pa daṅ, dul ba daṅ, legs par sdom pa daṅ, ṅes pa bstan pa’o;
don ces bya ba ni gaṅ sbyin pa daṅ, dul ba daṅ, legs par sdom pa daṅ, ṅes pa’i mñam pa
ñid śes pa’o.

tshig ’bru źes bya ba ni gaṅ ’khor ba’i skyon bsgrags śiṅ brjod pa’o; don ces bya ba ni gaṅ
’khor ba la mi dmigs par rtogs pa’o.

tshig ’bru źes bya ba ni gaṅ mya ṅan las ’das pa’i yon tan daṅ phan yon brjod pa’o; don ces
bya ba ni gaṅ raṅ bźin gyis mya ṅan las ’das pa’i chos thams cad la rnam par mi rtog pa’o.

tshig ’bru źes bya ba ni gaṅ theg pa ji ltar rnam par bźag pa bźin du ston pa’o; don ces bya
ba ni gaṅ chos kyi dbyiṅs dbyer med ciṅ tshul gcig pa la ’jug pa śes pa’o.

tshig ’bru źes bya ba ni gaṅ bdog pa thams cad yoṅs su gtoṅ ba bstan pa’o; don ces bya ba ni
gaṅ ’khor gsum yoṅs su dag pa śes pa’o.

tshig ’bru źes bya ba ni gaṅ lus daṅ, ṅag daṅ, yid kyi sdom pa daṅ, tshul khrims daṅ, bslab
pa daṅ, sbyaṅs pa’i yon tan daṅ, yo byad bsñuṅs pa thams cad yaṅ dag par blaṅ ba bstan pa’o;
don ces bya ba ni gaṅ lus daṅ, ṅag daṅ, yid mi dmigs pa daṅ, sdom pa daṅ, tshul khrims
daṅ, bslab pa daṅ, sbyaṅs pa’i yon tan daṅ, yo byad bsñuṅs pa thams cad yaṅ dag par blaṅ ba
bstan pa yoṅs su dag par śes pa’o.

tshig ’bru źes bya ba ni gaṅ gnod sems daṅ, tha ba daṅ, skyon daṅ, khro ba daṅ, khon du ’dzin
pa daṅ, ṅa rgyal daṅ, rgyags pa daṅ, dregs pa thams cad yaṅ dag par ’joms śiṅ bzod pa’i
stobs daṅ des pa bstan pa’o; don ces bya ba ni gaṅ mi skye ba’i chos la bzod pa thob pa’o.

tshig ’bru źes bya ba ni gaṅ dge ba’i rtsa ba thams cad yaṅ dag par sgrub pa la brtson ’grus
brtsam pa bstan pa’o; don ces bya ba ni gaṅ blaṅ ba daṅ dor ba la mi gnas pa’i brtson ’grus
so.

tshig ’bru źes bya ba ni gaṅ bsam gtan daṅ, rnam par thar pa daṅ, tiṅ ṅe ’dzin daṅ, sñoms par
’jug pa bstan pa’o; don ces bya ba ni gaṅ ’gog pa’i sñoms par ’jug pa śes pa’o.

tshig ’bru źes bya ba ni gaṅ thos pa thams cad ’dzin pa śes rab kyi rtsa ba’o; don ces bya ba
ni gaṅ brjod du med pa’i don śes pa’o.

tshig ’bru źes bya ba ni gaṅ byaṅ chub kyi phyogs kyi chos sum cu rtsa bdun yaṅ dag par bstan
pa’o; don ces bya ba ni gaṅ byaṅ chub kyi phyogs kyi chos sgrub pa’i ’bras bu mṅon sum du
byed pa’o.

tshig ’bru źes bya ba ni gaṅ sdug bsṅal daṅ, kun ’byuṅ ba daṅ, lam gyi bden pa yaṅ dag par bstan
pa’o; don ces bya ba ni gaṅ ’gog pa mṅon sum du byed pa’o.

tshig ’bru źes bya ba ni gaṅ ma rig pa la sogs pa nas rga śi’i bar du yaṅ dag par bstan pa’o;
don ces bya ba ni gaṅ ma rig pa ’gog pa nas rga śi ’gog pa’i bar du’o.

tshig ’bru źes bya ba ni gaṅ źi gnas daṅ lhag mthoṅ gi tshogs bstan pa’o; don ces bya ba ni
gaṅ rig pa daṅ rnam par grol ba’i ye śes so.

tshig ’bru źes bya ba ni gaṅ ’dod chags daṅ, źe sdaṅ daṅ, gti mug daṅ cha mñam par spyod pa’i
sems can rnams la bstan pa’o; don ces bya ba ni gaṅ sems rnam par grol ba mi ’khrugs pa’i
ye śes so.

tshig ’bru źes bya ba ni gaṅ sgrib pa daṅ sgrib par ’gyur ba’i chos rnams yaṅ dag par bstan
pa’o; don ces bya ba ni gaṅ sgrib pa med pa’i ye śes daṅ rnam par thar pa’o.

tshig ’bru źes bya ba ni gaṅ dkon mchog gsum gyi yon tan daṅ bsṅags pa mtha’ yas pa bstan pa’o;
don ces bya ba ni gaṅ saṅs rgyas kyi chos kyi sku mthoṅ ba daṅ, ’dod chags daṅ bral źiṅ
’gog pa’i chos ñid daṅ, ’dus ma byas kyi saṅs rgyas daṅ, chos daṅ, dge ’dun gyi yon tan
sgrub pa’i ye śes so.

tshig ’bru źes bya ba ni gaṅ sems daṅ po bskyed pa nas bzuṅ ste, byaṅ chub kyi sñiṅ po la ’dug
pa’i bar gyi byaṅ chub sems dpa’i yon tan gyi tshogs bstan pa’o; don ces bya ba ni gaṅ
sems kyi skad cig gcig daṅ ldan pa’i śes rab kyis thams cad mkhyen pa’i ye śes mṅon par rdzogs
par ’tshaṅ rgya ba ste.

mdor na gaṅ chos kyi phuṅ po brgyad khri bźi stoṅ bstan pa, ’di ni tshig ’bru źes bya’o; gaṅ
sems can thams cad kyi skad daṅ, yi ge daṅ, tshig ’brus brjod du med pa’i don, de ni don
te;

’di ni don la rton gyi tshig ’bru la mi rton pa źes bya’o.

