btsun pa śa ra dva ti’i bu, gźan yaṅ byaṅ chub sems dpa’ rnams kyi stobs lṅa mi zad pa ste.

de la stobs lṅa gaṅ źe na? ’di lta ste: 1) dad pa’i stobs daṅ; 2) brtson ’grus kyi stobs daṅ;
3) dran pa’i stobs daṅ; 4) tiṅ ṅe ’dzin gyi stobs daṅ; 5) śes rab kyi stobs so.

1) de la dad pa’i stobs gaṅ źe na?

gaṅ ’di mos pa daṅ, dad pa daṅ, mi rdzi ba ste;gal te bdud sdig can saṅs rgyas kyi gzugs kyis
de’i druṅ du ’oṅs nas chos la ṅes par sems pa’i mos pa gaṅ yaṅ ruṅ ba las ’bral bar byed
ciṅ ’dun pa zlog par byed na yaṅ, dad pa’i stobs la mos pa’i byaṅ chub sems dpa’ ni dad pa’i
stobs de las bskyod pa’am, bsgul ba’am, bslaṅ bar mi nus te,

’di ni dad pa’i stobs śes bya’o.

2) de la brtson ’grus kyi stobs gaṅ źe na?

byaṅ chub sems dpas brtson ’grus brtsam pa gaṅ daṅ gaṅ rtsom pa daṅ, dge ba’i chos gaṅ daṅ gaṅ
dag la sbyor ba, de daṅ de dag la stobs bskyed pa sra ba ’thob ste.stobs bskyed pa de daṅ
ldan pa’i byaṅ chub sems dpa’ gnas de las ma rgal gyi bar du de la lhar bcas pa’i ’jig
rten gyis kyaṅ bskyod pa’am, bsgul ba’am, bslaṅ bar mi nus pa,

’di ni brtson ’grus kyi stobs śes bya’o.

3) de la dran pa’i stobs gaṅ źe na?

de chos dran pa’i gnas gaṅ daṅ gaṅ la sems ’jog pa, de las ñon moṅs pa gaṅ yaṅ ruṅ ba dag gis
gtor bar mi nus te;de’i dran pa’i stobs bskyed pa des ñon moṅs pa thams cad ’joms śiṅ;byaṅ
chub sems dpa’i dran pa de ni ñon moṅs pa thams cad kyis mi rdzi ba yin te,

’di ni dran pa’i stobs śes bya’o.

4) de la tiṅ ṅe ’dzin gyi stobs gaṅ źe na?

gaṅ ’du ’dzi thams cad las dben par gnas śiṅ spyod pa ste;de sgra daṅ tshig gi lam thams cad
kyis śin tu ston kyaṅ, de’i bsam gtan daṅ po la sgra’i tsher ma yaṅ sgrib par mi byed do;de
dge ba la rtog pa daṅ dpyod par spyod kyaṅ, de’i bsam gtan gñis pa la sgrib par mi ’gyur
ro;de dga’ ba daṅ mgu ba skyes pa yaṅ, de’i bsam gtan gsum pa la sgrib par yaṅ mi ’gyur
ro;de sems can thams cad smin par bya ba daṅ, dam pa’i chos yoṅs su gzuṅ ba’i phyir btaṅ sñoms
par yaṅ mi ’gyur la, de’i bsam gtan bźi pa la yaṅ sgrib par mi ’gyur ro;de bsam gtan
bźi po de dag gis gnas te, bsam gtan daṅ mi ’thun pa’i phyogs kyi chos rnams kyis kyaṅ thul
bar mi nus so.

de mñam par bźag pa’i gnas kyaṅ mi gtoṅ la tiṅ ṅe ’dzin gyi dbaṅ gis kyaṅ mi skye ste,

’di ni tiṅ ṅe ’dzin gyi stobs śes bya’o.

5) de la śes rab kyi stobs gaṅ źe na?

gaṅ ’jig rten pa daṅ ’jig rten las ’das pa’i chos la mi thul bar śes pa ste;tshe rabs tshe rabs
su yaṅ de’i slob dpon med par bzo’i las daṅ, rig pa daṅ, sṅags daṅ, stobs kyi gnas thams
cad mṅon du ’gyur ro; ’jig rten na dam pa bya dka’ ba, bzod par dka’ ba, thob par dka’
ba ji sñed pa, de dag byaṅ chub sems dpa’ la mṅon du ’gyur ro.gaṅ yaṅ ’jig rten las ’das pa’i
chos gaṅ daṅ gaṅ dag gis ’jig rten las zlo ba, de dag kyaṅ byaṅ chub sems dpa’ de’i śes
rab daṅ ye śes kyi stobs bskyed pas rjes su rtogs te;lha daṅ, mi daṅ, lha ma yin du bcas
pa’i ’jig rten gyis mi rdzi ba, ’di ni śes rab kyi stobs śes bya ste.

btsun pa śa ra dva ti’i bu, de dag ni byaṅ chub sems dpa’ rnams kyi stobs lṅa mi zad pa’o.

