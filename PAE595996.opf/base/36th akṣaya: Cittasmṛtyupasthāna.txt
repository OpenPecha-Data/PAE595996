de la byaṅ chub sems dpa’i sems la sems kyi rjes su lta ba dran pa ñe bar gźag pa gaṅ źe na?gaṅ
byaṅ chub sems dpa’ de’i byaṅ chub kyi sems ma brjed pa, dran pas bsruṅs śiṅ mi g-yeṅ
ba ste,

de sems la ’di ltar rtog go:sems ni skyes nas źig ciṅ źu ste mi gnas pa’o, naṅ na yaṅ mi ’dug,
phyi rol tu yaṅ ma ’phos, gñi ga med par yaṅ mi dmigs te;gaṅ bdag gi byaṅ chub kyi sems
daṅ po skyes pa, de ni zad ciṅ ’gags te yal źiṅ med par gyur pas yul na mi gnas, phyogs na
mi gnas te, de ni gdags par mi nus so.sems gaṅ dag gis byaṅ chub kyi phyir dge ba’i rtsa
ba rnams yaṅ dag par bsgrubs pa, de dag kyaṅ zad ciṅ ’gags te yal źiṅ med par gyur pas yul
na mi gnas, phyogs na mi gnas te, de yaṅ gdags par mi nus so.sems gaṅ dag gis dge ba’i rtsa
ba de dag byaṅ chub tu yoṅs su bsṅos pa, de dag kyaṅ de’i raṅ bźin daṅ de’i mtshan ñid
de;sems kyis sems mi śes so, sems kyis sems mi mthoṅ ṅo, sems kyis sems kyi mtshams mi sbyor
ro.

de la sems gaṅ źe na?gaṅ gis bdag bla na med pa yaṅ dag par rdzogs pa’i byaṅ chub mṅon par rdzogs
par ’tshaṅ rgya bar bya’o sñam pa ste.byaṅ chub kyi sems gaṅ yin pa, de dge ba’i rtsa
ba’i sems daṅ lhan cig mi gnas, dge ba’i rtsa ba’i sems de yaṅ yoṅs su bsṅo ba’i sems daṅ
lhan cig mi gnas; yoṅs su bsṅo ba’i sems gaṅ yin pa, de yaṅ byaṅ chub kyi sems daṅ lhan
cig mi gnas so,sñam du rtog go.

gal te byaṅ chub sems dpa’ de ltar rtog pa ni mi skrag mi dṅaṅ źiṅ dṅaṅ bar mi ’gyur na, sems
la sems kyi rjes su lta źiṅ gnas so.

yaṅ de ’di sñam du sems te:rgyu daṅ ’bras bu chud mi za ba’i phyir rten ciṅ ’brel bar ’byuṅ
ba ni śin tu zab ste;sems kyi chos ñid de lta bu yin du zin kyaṅ, chos thams cad ni rgyu daṅ
rkyen la rag las śiṅ g-yo ba med pa, byed pa med pa, bdag po med pa, yoṅs su ’dzin pa med
pa ste;de dag ji ltar ’dod pa de bźin du rnam par sgrub bo. bdag gis kyaṅ rnam par sgrub
pa la brtson par bya ste, sems kyi chos ñid ’di yaṅ mi spoṅ ṅo, sñam mo.

de la sems kyi chos ñid ni gaṅ, rnam par sgrub pa ni gaṅ źe na?

sems ni sgyu ma lta bu ste, ’di la gaṅ sbyin par byed pa gaṅ yaṅ med de, ’di ni sems kyi chos
ñid ces bya’o.gaṅ yaṅ bdog pa thams cad yoṅs su btaṅ ste, saṅs rgyas kyi źiṅ yoṅs su dag
par bya ba’i phyir yoṅs su sṅo ba, ’di ni rnam par sgrub pa źes bya’o.

sems ni rmi lam lta bur rab tu źi ba’i mtshan ñid de, ’di ni sems kyi chos ñid ces bya’o.gaṅ
yaṅ tshul khrims daṅ, bslab pa daṅ, sbyaṅs pa’i yon tan daṅ, byaṅ chub kyi tshogs sogs pa
thams cad mkhyen pa ñid kyi phyir yoṅs su sṅo ba, ’di ni rnam par sgrub pa źes bya’o.

sems ni mig yor lta bu ste, gzod ma nas yoṅs su ma grub pa, ’di ni sems kyi chos ñid ces bya’o.gaṅ
yaṅ bzod pa daṅ des pa thams cad mi skye ba’i chos la bzod pa yoṅs su rdzogs par bya
ba’i phyir yoṅs su sṅo ba, ’di ni rnam par sgrub pa źes bya’o.

sems ni smig rgyu lta bu ste, śin tu dben pa’i phyir dben pa, ’di ni sems kyi chos ñid ces bya’o.gaṅ
yaṅ dge ba’i rtsa ba thams cad la brtson ’grus brtsams pa rnams saṅs rgyas kyi chos
thams cad yoṅs su rdzogs par bya ba’i phyir yoṅs su sṅo ba, ’di ni rnam par sgrub pa źes
bya’o.

sems ni gzugs can ma yin pa, bstan du med pa, thogs pa med pa, rnam par rig pa med pa ste, ’di
ni sems kyi chos ñid ces bya’o.gaṅ yaṅ bsam gtan daṅ, rnam par thar pa daṅ, tiṅ ṅe ’dzin
daṅ, sñoms par ’jug pa thams cad saṅs rgyas kyi tiṅ ṅe ’dzin thob par bya ba’i phyir yoṅs
su sṅo ba, ’di ni rnam par sgrub pa źes bya’o.

sems ni gzuṅ ba med pa, mtshan ma med pa, bstan du med pa, gnas med pa ste, ’di ni sems kyi
chos ñid ces bya’o.gaṅ yaṅ dris pa’i tshig rab tu dbye ba bstan pa śes pa thams cad saṅs rgyas
kyi ye śes yoṅs su rdzogs par bya ba’i phyir yoṅs su sṅo ba, ’di ni rnam par sgrub pa
źes bya’o.

sems ni dmigs pa med par mi skye ba ste, ’di ni sems kyi chos ñid ces bya’o.saṅs rgyas kyi chos
thams cad thob par bya ba’i phyir dge ba’i rtsa ba thams cad la dmigs pa’i sems ñe bar
sgrub pa, ’di ni rnam par sgrub pa źes bya’o.

sems ni rgyu med par mi skye ba ste, ’di ni sems kyi chos ñid ces bya’o.gaṅ yaṅ byaṅ chub kyi
phyogs kyi chos thams cad kyi rgyur sems bskyed pa, ’di ni rnam par sgrub pa źes bya’o.

yul drug las rnam par grol bar sems mi skye ba, ’di ni sems kyi chos ñid ces bya’o.gaṅ yaṅ saṅs
rgyas kyi chos thams cad kyi yul gyi rgyur sems mṅon par sgrub pa, ’di ni rnam par sgrub
pa źes bya’o.

sems la sems kyi rjes su lta źiṅ gnas pa’i byaṅ chub sems dpa’ mṅon par śes pa thob par bya
ba’i phyir sems ñe bar ’dogs so.de mṅon par śes pa thob pa’i sems kyis sems can thams cad
kyi sems kyi spyod pa rab tu śes te.śes nas kyaṅ de lta bu’i raṅ bźin gyi chos ston to.sems
la sems kyi rjes su lta źiṅ gnas pa’i byaṅ chub sems dpa’ sñiṅ rje chen po thob par bya
ba’i phyir sems ñe bar ’dogs te, de sñiṅ rje chen po thob pa’i sems kyis sems can thams cad
yoṅs su smin par byed pas mi skyo’o.sems la sems kyi rjes su lta źiṅ gnas pa’i byaṅ chub
sems dpa’ sems zad par bya ba’i phyir sems mi skyed, sems ’gog par bya ba’i phyir yaṅ ma
yin te;’khor ba’i rgyun gyi dge ba’i rtsa ba kun tu sbyor ba rnams la sems mṅon par sgrub
bo.sems kyi dran pa śes pa des ma byuṅ ba daṅ, mi skye ba daṅ, mi ’gog par ṅes par ’gyur ba
la ’jug pa’i chos su gnas kyaṅ, ñan thos daṅ raṅ saṅs rgyas kyi sar mi ltuṅ ste;nam yaṅ
saṅs rgyas kyi chos thams cad yoṅs su rdzogs par ma gyur gyi bar du, sems kyi rgyun de ñe
bar ’dogs te;sems kyi skad cig gcig daṅ ldan pa’i śes rab kyis bla na med pa yaṅ dag par rdzogs
pa’i byaṅ chub kyaṅ mṅon par rdzogs par ’tshaṅ rgya ste,

’di ni byaṅ chub sems dpa’ rnams kyi sems la sems kyi rjes su lta ba dran pa ñe bar gźag pa
źes bya’o.

