de la byaṅ chub sems dpa’ rnams kyi bsod nams kyi tshogs mi zad pa gaṅ źe na?

’di lta ste: sbyin pa las byuṅ ba’i bsod nams bya ba’i dṅos po daṅ;tshul khrims daṅ bsgom pa
las byuṅ ba’i bsod nams bya ba’i dṅos po daṅ;byams pa’i sems la sñoms par ’jug pa daṅ;sñiṅ
rje chen po’i sbyor ba daṅ;dge ba thams cad rtsom pa daṅ;bdag daṅ gźan gyi sdig pa bśags
pa daṅ;slob pa daṅ mi slob pa thams cad daṅ, raṅ saṅs rgyas daṅ, sems daṅ po bskyed pa daṅ,
phyir mi ldog pa daṅ, skye ba gcig gis thogs pa’i byaṅ chub sems dpa’ rnams kyi dus gsum
du yaṅ dag par bsgrubs pa’i bsod nams la rjes su yi raṅ ba daṅ ldan pa’i bsod nams bya ba’i
dṅos po daṅ;slob pa daṅ mi slob pa thams cad daṅ, raṅ saṅs rgyas daṅ, sems daṅ po bskyed
pa daṅ, phyir mi ldog pa daṅ, skye ba gcig gis thogs pa’i byaṅ chub sems dpa’ rnams kyi
byaṅ chub tu sems bskyed pa la rjes su yi raṅ ba daṅ ldan pa’i bsod nams bya ba’i dṅos po
daṅ;’das pa daṅ, ma byon pa daṅ, da ltar byuṅ ba’i saṅs rgyas bcom ldan ’das rnams kyi dge
ba’i rtsa ba thams cad la rjes su yi raṅ ba daṅ ldan pa’i bsod nams bya ba’i dṅos po daṅ;saṅs
rgyas thams cad daṅ, byaṅ chub sems dpa’ thams cad daṅ, ’phags pa thams cad daṅ, slob
pa daṅ mi slob pa thams cad la chos kyi sbyin pa gsol ba daṅ, sku tshe bsriṅ bar gsol ba
daṅ ldan pa’i bsod nams bya ba’i dṅos po daṅ;dge ba’i rtsa ba thams cad la rjes su yi raṅ
ba daṅ, bskul ba daṅ, gsol ba gdab pa’i dge ba’i rtsa ba bsags pa rnams byaṅ chub tu bsṅo
ba daṅ ldan pa’i bsod nams bya ba’i dṅos po daṅ;sems can byaṅ chub tu sems ma bskyed pa rnams
byaṅ chub tu sems bskyed pa daṅ;byaṅ chub tu sems bskyed pa rnams la pha rol tu phyin
pa’i lam ston pa daṅ;sems can dbul po rnams la loṅs spyod kyis yaṅ dag par sdud pa daṅ;sems
can nad pa rnams la sman sbyin źiṅ g-yo med par rim gro byed pa daṅ;mthu chuṅ ba rnams
la bzod pas bstan pa daṅ;ltuṅ ba mi ’chab pa daṅ;sdig pa ’chags pa daṅ;saṅs rgyas bcom ldan
’das bźugs pa daṅ yoṅs su mya ṅan las ’das pa rnams la mchod pa daṅ rim gro thams cad rtsom
pa daṅ;mkhan po daṅ slob dpon dag la ston pa bźin du phaṅs par ’dzin pa daṅ;chos rnams
la rin thaṅ med pa’i rin po che tshol ba ltar brtson pa daṅ;chos smra ba rnams la saṅs rgyas
bźin du phaṅs par ’dzin pa daṅ;dpag tshad brgyar yaṅ soṅ źiṅ dam pa’i chos mñan pa la
mi ṅoms pa daṅ;chos la slob dpon gyi dpe mkhyud med pa daṅ;zaṅ ziṅ med par chos sbyin pa daṅ;chos
la rin thaṅ med pa’i rin po che chen po bźin du phaṅs par ’dzin pa daṅ;pha ma la bsñen
bkur byed pa daṅ;byas pa gzo ba daṅ;byas pa tshor ba daṅ;byas nas mi ’gyod pa daṅ;bsod
nams gsogs pas mi ṅoms pa daṅ;lus bsdams pas lus kyi tshul ’chos pa med pa daṅ;ṅag bsdams
pas ṅag gi tshul ’chos pa med pa daṅ;yid bsdams pas yid kyi tshul ’chos pa med pa daṅ;de
bźin gśegs pa’i mchod rten rab tu ’jog pas tshaṅs pa’i bsod nams yoṅs su ’dzin pa daṅ;gtan
pa med pa’i mchod sbyin byed pas, mtshan yoṅs su rdzogs par byed pa daṅ;dge ba’i rtsa ba’i
tshogs sna tshogs bsags pas, dpe byad bzaṅ po yoṅs su rdzogs par byed pa daṅ;ṅa rgyal med
pas, lus brgyan pa daṅ;ṅag gi ñes pa thams cad spaṅs pas, ṅag brgyan pa daṅ;sems can thams
cad la khoṅ khro ba med pa’i sems kyis, sems brgyan pa daṅ;mṅon par śes pas rnam par ’phrul
pas, saṅs rgyas kyi źiṅ gi rgyan du ’gyur ba daṅ;’dod chags daṅ bral ba’i chos ñid kyis,
chos kyi rgyan du ’gyur ba daṅ;phra ma med pa daṅ, źe gcod pa med pa daṅ, ’gyod pa’i
tshig mi smra bas, ’khor gyi rgyan du ’gyur ba daṅ;brjod pa la ser sna med par byed pas, chos
bzuṅ bar ’gyur ba daṅ;’bras bu yod pa’i chos ston pas, rab tu dga’ nas legs so, źes bya
ba byin pa daṅ;legs par bśad pa la rtog pas, sgrib pa rnam par spoṅ ba daṅ;ṅes par ’byin
pa’i chos mñan pa’i phyir, bsti staṅ du byas te chos mñan pa daṅ;saṅs rgyas bcom ldan ’das
rnams la brtul źugs kyi nags tshal phul bas, byaṅ chub kyi śiṅ gi rgyan du ’gyur ba daṅ;saṅs
rgyas bcom ldan ’das rnams kyi dge ba’i rtsa ba thams cad sṅon du ’gro bas, byaṅ chub
kyi sñiṅ po’i rgyan du ’gyur ba daṅ;las daṅ ñon moṅs pa thams cad kyis ma gos pas, skye ba
daṅ śi ’pho yoṅs su dag pa daṅ;rin po che daṅ phaṅs pa’i dṅos po thams cad la mi lta bar
yoṅs su gtoṅ bas, lag na rin po che ’thob pa daṅ;gter mi zad pa rab tu byin pas, loṅs spyod
mi zad pa daṅ;bźin ’dzum źiṅ khro gñer med pas, sems can rnams mthoṅ ma thag tu dga’ bar
’gyur ba daṅ;sems can thams cad la ’od zer mñam par gtoṅ bas, mñam pa ñid kyi rgyan ’thob
pa daṅ;ma lobs pa rnams la mi brñas pas, ’od bkod pa gtoṅ ba daṅ;tshul khrims kyi bsod nams
bsags pas, skye ba yoṅs su dag pa daṅ;ltuṅ ba mi gleṅ bas, mṅal gyi gnas yoṅs su dag pa
daṅ;dge ba bcu’i las kyi lam yoṅs su dag pas, lha daṅ mir skye ba daṅ;rjes su bstan pa thams
cad la rnam par mi rtog pas, rnam par gnon pa don yod pa daṅ;chos thams cad la slob dpon
gyi dpe mkhyud med pas, chos thams cad la dbaṅ ba daṅ;bsam pa yoṅs su dag pas, ’jig rten
thams cad la dbaṅ ba daṅ;sems can yoṅs su dag par byed pas, raṅ gi saṅs rgyas kyi źiṅ yoṅs
su dag pa daṅ;las kyi rnam par smin pa la rton pas, lhag pa’i bsam pa yoṅs su dag pa daṅ;ñi
tshe ba’i spyod pa mi ’dod pas, saṅs rgyas kyi chos rgya chen po la mos pa daṅ;thams
cad mkhyen pa ñid kyi sems mi gtoṅ bas, bsod nams thams cad yoṅs su ’dzin pa daṅ;dad pa sṅon
du ’gro bas, nor bdun yoṅs su rdzogs par ’gyur ba daṅ;lus daṅ srog la mi lta bas, saṅs
rgyas kyi chos yoṅs su ’dzin pa daṅ;sṅon dam bcas pa ñams ’og tu chud par byed pas, ’jig
rten thams cad la mi slu ba daṅ;dge ba’i chos thams cad yoṅs su rdzogs par byed pas, saṅs
rgyas kyi chos thams cad yoṅs su rdzogs par ’gyur ba daṅ;de ltar rgyu gaṅ daṅ gaṅ gis saṅs
rgyas kyi chos thams cad yoṅs su rdzogs par ’gyur ba’i rgyu de daṅ de dag yaṅ dag par sgrub
pa;’di ni, btsun pa śa ra dva ti’i bu, mdor na byaṅ chub sems dpa’ rnams kyi bsod nams
kyi tshogs mi zad pa źes bya ste; rgya cher ni bskal pa’am, de bas kyaṅ lhag par bśad du yod
do.

