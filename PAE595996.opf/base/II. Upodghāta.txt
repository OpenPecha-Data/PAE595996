de nas bcom ldan ’das byaṅ chub sems dpa’i spyod pa la rab tu ’jug pa daṅ ṅes par ’byuṅ ba sgrib
pa med pa’i sgo źes bya ba chos kyi rnam graṅs;byaṅ chub sems dpa’i lam bkod pa la dmigs
pa;saṅs rgyas kyi chos zab mo thams cad daṅ stobs bcu daṅ mi ’jigs pa yoṅs su ’grub pa’i
ye śes kyi ’byuṅ gnas;chos thams cad la dbaṅ byed pa’i tshul daṅ gzuṅs kyi phyag rgya’i
sgor ’jug pa;so so yaṅ dag par rig pa śin tu rnam par ṅes pa la gzud pa’i sgor ’jug pa;mṅon
par śes pa chen po’i ye śes la gzud pa’i sgor ’jug pa;phyir mi ldog pa’i chos kyi ’khor
lo;mi skye źiṅ mi ldog pa’i chos rab tu ston pa;bgrod pa gcig pa’i lam du yaṅ dag par gźol
ba;theg pa thams cad theg pa gcig tu mtshuṅs pa ñid la yaṅ dag par gźol ba;tshul gcig pa’i
chos kyi dbyiṅs dbyer med pa la ’jug pa;sems can thams cad kyi bsam pa daṅ dbaṅ po la gzud
par bstan pa;sñiṅ po’i rjes su soṅ ba’i chos rnam par ṅes pa;bdud kyi ’khor thams cad
śin tu rnam par ’joms par byed pa;tshul bźin gyi chos la gzud pa’i sgor ’jug pa;ñon moṅs pa
daṅ lta bar gyur pa thams cad ’dul ba;chags pa med pa’i śes rab daṅ ye śes kyi rjes su ’jug
pa;mtha’ yas śiṅ mtshuṅs pa med pa’i bsṅo ba la mkhas pa’i thabs kyi ye śes bstan pa;saṅs
rgyas kyi chos thams cad kyi mñam pa ñid kyi ye śes kyi rjes su ’jug pa;thogs pa med pa’i
ye śes kyi byin gyi rlabs kyi sgor ’jug pa;chos thams cad kyi ji lta ba bźin du śin tu
gtan la bab par bstan pa;mi rtog rnam par mi rtog pa’i mñam pa ñid la ’jug pa;rten ciṅ ’brel
bar ’byuṅ ba zab mo khoṅ du chud pa;bsod nams daṅ ye śes kyi tshogs chen po thams cad
bsags pa;saṅs rgyas kyi sku daṅ gsuṅ daṅ thugs kyi mñam pa ñid kyi rgyan gyi rjes su soṅ ba;dran
pa daṅ blo gros daṅ rtogs pa daṅ mos pa daṅ śes rab mi zad pa mṅon par sgrub pa;ñan
thos kyi theg pas gdul ba’i phyir ’phags pa’i bden pa’i tshul la ’jug pa;raṅ saṅs rgyas kyi
theg pas gdul ba’i phyir lus daṅ sems rab tu dben pa’i śes pa;theg pa chen pos gdul ba’i
phyir thams cad mkhyen pa’i ye śes kyi sar dbaṅ bskur ba thob pa;de bźin gśegs pa’i yon
tan brjod pa’i phyir chos thams cad la dbaṅ byed pa’i tshul la ’jug pa;gsuṅ ṅo, ston to, rab
tu ston to, mos par mdzad do, ’dzin du ’jug go, klog tu ’jug go, śes par mdzad do, rnam
par rig par mdzad do, rab tu śes par mdzad do, rab tu ’jug par mdzad do, ’grel to, rnam par
’byed do, gsal bar mdzad do, yaṅ dag par rab tu ston to;

de nas bcom ldan ’das de lta bu śin tu rnam par ṅes pa’i don ’dus pa chen po’i le’u’i chos kyi
rnam graṅs ’di rgya cher yaṅ dag par rab tu ston pa na, śar phyogs logs nas gser gyi ’od
chen po snaṅ bar gyur to. gser gyi ’od snaṅ ba des rin po che bkod pa’i ’khor gyi khyams
thams cad daṅ, stoṅ gsum gyi stoṅ chen po’i ’jig rten gyi khams ’di yaṅ gser gyi ’od chen
po des snaṅ bar gyur to. de bźin gśegs pa’i ’od daṅ byaṅ chub sems dpa’ dbaṅ bskur ba thob
pa rnams kyi ’od ma gtogs par, gaṅ gźan stoṅ gsum gyi stoṅ chen po’i ’jig rten gyi khams
’di’i ñi ma daṅ zla ba’i ’od daṅ, brgya byin daṅ tshaṅs pa daṅ ’jig rten skyoṅ ba rnams kyi
’od daṅ, lha daṅ klu daṅ gnod sbyin daṅ dri za daṅ lha ma yin daṅ nam mkha’ ldiṅ daṅ mi’am
ci daṅ lto ’phye chen po rnams kyi ’od daṅ, me daṅ nor bu daṅ rin po che daṅ glog daṅ
skar ma rnams kyi ’od, de dag thams cad mog mog por byas te, zil gyis gnon ciṅ mi gsal bar
gyur to. gaṅ stoṅ gsum gyi stoṅ chen po’i ’jig rten gyi khams ’di’i ’jig rten gyi bar na
bsags pa’i gzugs su gyur pa daṅ mun nag mi snaṅ bas - ñi ma daṅ zla ba ’di ltar rdzu ’phrul
che ba, ’di ltar mthu che ba, ’di ltar dbaṅ che bas kyaṅ lham me, lhan ne, lhaṅ ṅer ma gyur
pa - de dag kyaṅ ’od des sa ler gyur to; ’od de la rtsva daṅ, śiṅ gel ba daṅ, sman daṅ,
nags tshal rnams sgrib par mi byed do; ri nag po rnams daṅ, gaṅs kyi ri daṅ, ri rab daṅ,
khor yug daṅ, khor yug chen po daṅ, ri btaṅ zuṅ daṅ, ri btaṅ zuṅ chen po yaṅ ruṅ ste, ri’i
rgyal po chen po thams cad kyaṅ sgrib par mi byed de. mnar med pa’i sems can dmyal ba chen
po yan chad thams cad du thal te, stoṅ gsum gyi stoṅ chen po’i ’jig rten gyi khams thams
cad snaṅ bar byas nas sa ler gyur to. gaṅ sems can dmyal ba pa rnams sam, dud ’gro’i skye
gnas pa rnams sam, gśin rje’i ’jig rten pa’i sems can rnams kyi lus la ’od des phog par
gyur pa, de dag thams cad sdug bsṅal gyi tshor ba med par gyur te, lus daṅ sems rab tu tshim
par gyur ciṅ bdag ñid bde ba thams cad daṅ ldan pa sñam du sems so;

rin po che bkod pa’i ’khor gyi khyams su bcom ldan ’das kyi spyan sṅar ’khor gyi dkyil ’khor
gyi khor yug thams cad du rin po che sna bdun gyi pad ma kha tshon śiṅ rta’i phaṅ lo tsam,
’dab ma bye ba brgya stoṅ du ma daṅ ldan pa, dri źim pa, bkra ba, blta na sdug pa, kha dog
daṅ ldan źiṅ, yid du ’oṅ ba, steṅ rin po che’i gdugs kyi dra bas g-yogs pa - ka tsa lin
de ltar ’jam źiṅ reg na bde ba - bye ba phrag drug cu sa’i rum nas ’thon te mṅon par ’phags
so. rin po che’i pad ma de dag re re las dri gaṅ byuṅ ba’i dri des stoṅ gsum gyi stoṅ chen
po’i ’jig rten gyi khams kun tu rgyas te; gaṅ stoṅ gsum gyi stoṅ chen po’i ’jig rten gyi
khams ’di’i lha daṅ mi’i spos, de dag thams cad pad ma’i dri des zil gyis non par gyur
to. lha daṅ, mi daṅ, klu daṅ, gnod sbyin daṅ, dri za daṅ, lha ma yin daṅ, nam mkha’ ldiṅ daṅ,
mi’am ci daṅ, lto ’phye chen po gaṅ rnams kyi sna’i rnam par rig pa la pad ma’i dri des
phog pa, de dag thams cad kyaṅ chos kyi dga’ ba daṅ ldan te, bdag ñid ñon moṅs pa daṅ bral
ba sñam du śes so;tshe daṅ ldan pa kun dga’ bos gser gyi ’od de daṅ pad ma bkod pa byuṅ
ba de dag mthoṅ ṅo. mthoṅ nas kyaṅ ṅo mtshar du gyur, rmad du gyur nas stan las laṅs te,
bla gos phrag pa gcig tu gzar nas, pus mo g-yas pa’i lha ṅa sa la btsugs te, bcom ldan ’das
ga la ba de logs su thal mo sbyar ba btud nas, bcom ldan ’das la ’di skad ces gsol to: bcom
ldan ’das, ’od blta na sdug pa ’di lta bu ’di rab tu gda’ źiṅ, pad ma bkod pa sṅon ma
mthoṅ, sṅon ma thos pa ’di dag byuṅ ba su’i sṅa ltas lags? de skad ces gsol pa daṅ, bcom ldan
’das kyis tshe daṅ ldan pa kun dga’ bo la ’di skad ces bka’ stsal to: kun dga’ bo, ’di
ni śar phyogs nas byaṅ chub sems dpa’ blo gros mi zad pa źes bya ba byaṅ chub sems dpa’ bye
ba phrag drug cus yoṅs su bskor ciṅ mdun du bdar nas lhan cig tu ’oṅ ste; de dag ’oṅ ba’i
sṅa ltas so;

bcom ldan ’das kyis de skad ces bka’ stsal nas, riṅ po ma lon par de nas de’i tshe byaṅ chub
sems dpa’ blo gros mi zad pas sa cher g-yo bar byed ciṅ, ’od zer ni rab tu gtoṅ ste, byaṅ
chub sems dpa’i rdzu ’phrul chen po daṅ, byaṅ chub sems dpa’i mthu chen po daṅ, byaṅ chub
sems dpa’i rnam par ’phrul pa chen pos me tog gi char chen po ni ’bebs, sil sñan bye ba khrag
khrig brgya stoṅ daṅ glu rab tu len ciṅ, byaṅ chub sems dpa’ bye ba phrag drug cus yoṅs
su bskor te mdun du bdar nas lhan cig tu rin po che bkod pa’i ’khor gyi khyams ga la ba
der, bcom ldan ’das ga la ba der ’oṅs te. lhags nas, bcom ldan ’das kyi spyan sṅar steṅ gi
bar snaṅ la ta la bdun srid na ’khod nas, thal mo sbyar te, stoṅ gsum gyi stoṅ chen po’i
’jig rten gyi khams ’di thams cad dbyaṅs kyis go bar byed ciṅ, bcom ldan ’das la tshul daṅ
’dra ba’i tshigs su bcad pa ’di dag gis mṅon par bstod do:;

1) | rdul med rdul daṅ bral ba dpa’ bo ’dod chags bral || ye śes rab rib mi mṅa’ spyan gsum
rnam par sbyaṅs || skyon rnams bsal ba dri ma gsum daṅ tha ba spaṅs || rdul bral saṅs rgyas
thugs rje can la phyag ’tshal lo |;

2) ’jigs daṅ bral źiṅ gti mug dra ba rnam par bsal || stobs bcu rgol ba’i tshogs kyis śin tu
thul bar dka’ || log pa’i lam źugs pha rol tshogs skrag mdzad || seṅ ge lta bur bsñeṅs pa
mi mṅa’ sa la gśegs |;

3) lha yul sa steṅ na yaṅ skyon rnams kun daṅ bral || khyod kyi yan lag dri ma mi mṅa’ lam mer
bźugs || mun daṅ rab rib ma rig legs par rab bsal nas || sprin gyi dra ba las grol ñi ma
bźin du lhan ||;

4) ’gro ba ’di rnams mgon skyabs med ciṅ sdug bsṅal gyur || rga daṅ ’chi bas mnar ciṅ gnas skabs
ma mchis la || sems can mchog gis thugs brtse thugs rje bskyed mdzad nas || sman pa bźin
du rab tu grol bar mdzad ciṅ gśegs ||;

5) ma rig pa daṅ gti mug srid mtsho rgal dka’ ba || ñon moṅs rnam rtog rnam mṅa’ dba’ kloṅ maṅ
po las || gźan las ma gsan par ni bdag ñid rab rgal te || pad ma bźin du chags pa mi mṅa’
rnam par gśegs ||;

6) chos ’di thams cad raṅ bźin gyis ni bdag ma mchis || brag ca sgra skad bźin du brten nas
’byuṅ ba lags || ma bgyis byed pa po daṅ tshor ba ma mchis par ||’jig rten mgon po sems can
phan phyir rab tu gsuṅ ||;

7) ’jig rten chos rnams ’jig rten ri yi chu bźin g-yo || mi mkhas skye bos bsten pa sñiṅ po
ma mchis pa || chos rnams thams cad ston ka’i sprin daṅ ’drar mkhyen nas || srid las rgal
bar gyur ciṅ srid pa kun la smod ||;

8) pad ma dkar po ’dab ma rgyas ’dra’i spyan mṅa’ ba || ñi zla brgya bas lhag pa’i gzi brjid
mṅa’ ba po || ’jig rten kun na bstod ciṅ bsṅags pa bstod ’os pa || mi ’dul sñun daṅ bral
ba khyod la phyag ’tshal lo ||;

9) mi yi khyu mchog mtha’ yas pa yi pha rol gśegs || yon tan khyad par kun gyi pha rol byon
gyur pa || bde bar gśegs kyi yon tan ’di dag dpag mi laṅ || saṅs rgyas bsod nams źiṅ la mgo
bos phyag ’tshal lo ||;

de nas byaṅ chub sems dpa’ blo gros mi zad pa byaṅ chub sems dpa’ bye ba phrag drug cu po de
dag daṅ bcas pas bcom ldan ’das la tshul daṅ ’dra ba’i tshigs su bcad pa ’di dag gis mṅon
par bstod nas, steṅ gi bar snaṅ las babs te, bcom ldan ’das kyi źabs la mgo bos phyag ’tshal
nas, bcom ldan ’das la lan bdun bskor ba byas te, bcom ldan ’das kyis gnaṅ nas, ’khor
daṅ bcas te pad ma’i sñiṅ po de dag la skyil mo kruṅ du ’khod do;

de nas saṅs rgyas kyi mthus tshe daṅ ldan pa śa ra dva ti’i bu stan las laṅs te, bla gos phrag
pa gcig tu gzar nas, pus mo g-yas pa’i lha ṅa sa la btsugs te. bcom ldan ’das ga la ba
de logs su thal mo sbyar ba btud nas, bcom ldan ’das la ’di skad ces gsol to:;

bcom ldan ’das, byaṅ chub sems dpa’ blo gros mi zad pa ’di, gaṅ nas mchis? de bźin gśegs pa
de’i mtshan daṅ ’jig rten gyi khams de’i miṅ ci źes bgyi? ’jig rten gyi khams de ’di nas ji
srid cig na mchis;

bcom ldan ’das kyis bka’ stsal pa: śa ra dva ti’i bu, de’i phyir khyod kyis byaṅ chub sems dpa’
blo gros mi zad pa ’di la dris śig daṅ, ’di ñid khyod la ston to;

de nas tshe daṅ ldan pa śa ra dva ti’i bus byaṅ chub sems dpa’ blo gros mi zad pa la ’di skad
ces smras so: rigs kyi bu, khyod gaṅ nas ’oṅs? de bźin gśegs pa de’i mtshan daṅ ’jig rten
gyi khams de’i miṅ ci źes bya? ’jig rten gyi khams de ’di nas ci srid cig na yod;

blo gros mi zad pas smras pa: gnas brtan śa ra dva ti’i bu la da duṅ du yaṅ ’oṅ ba daṅ ’gro
ba’i ’du śes ’byuṅ ṅam;

smras pa: rigs kyi bu, bdag gis ’du śes ni yoṅs su śes so;

smras pa: btsun pa śa ra dva ti’i bu, ’du śes yoṅs su śes pa daṅ ldan pa ni gñi ga la blo mi
’jug na, de ci’i phyir khyod ’di ltar gaṅ khyod, gaṅ nas ’oṅs? sñam du sems;

btsun pa śa ra dva ti’i bu, ’oṅ ba źes bya ba, de ni bsdu ba’i tshig go; btsun pa śa ra dva
ti’i bu, ’gro ba źes bya ba, de ni bsal ba’i tshig go. gaṅ la bsdu ba’i tshig med pa daṅ bsal
ba’i tshig med pa, de la ’oṅ ba yaṅ med, ’gro ba yaṅ med de: ’oṅ ba daṅ ’gro ba med pa
ni ’phags pa rnams kyi ’gro ba’o;

btsun pa śa ra dva ti’i bu, ’oṅ ba źes bya ba, de ni las kyi raṅ bźin gyi mtshan ñid do; btsun
pa śa ra dva ti’i bu, ’gro ba źes bya ba, de ni las kyi raṅ bźin zad pa’i mtshan ñid do.
gaṅ la las kyi raṅ bźin gyi mtshan ñid med pa daṅ las kyi raṅ bźin zad pa’i mtshan ñid med
pa, de la ’oṅ ba yaṅ med, ’gro ba yaṅ med de: ’oṅ ba daṅ ’gro ba med pa ni ’phags pa rnams
kyi ’gro ba’o;

btsun pa śa ra dva ti’i bu, ’oṅ ba źes bya ba, de ni smon lam gyi mtshan ñid do; btsun pa śa
ra dva ti’i bu, ’gro ba źes bya ba, de ni smon lam zad pa’i mtshan ñid do. gaṅ la smon lam
gyi mtshan ñid daṅ smon lam zad pa’i mtshan ñid med pa, de la ’oṅ ba yaṅ med, ’gro ba yaṅ
med de: ’oṅ ba daṅ ’gro ba med pa ni ’phags pa rnams kyi ’gro ba’o;

btsun pa śa ra dva ti’i bu, ’oṅ ba źes bya ba, de ni skye ba’i mtshan ñid do; btsun pa śa ra
dva ti’i bu, ’gro ba źes bya ba, de ni ’gog pa’i mtshan ñid do. gaṅ la skye ba’i mtshan ñid
med pa daṅ ’gog pa’i mtshan ñid med pa, de la ’oṅ ba yaṅ med, ’gro ba yaṅ med de: ’oṅ ba
daṅ ’gro ba med pa ni ’phags pa rnams kyi ’gro ba’o;

btsun pa śa ra dva ti’i bu, ’oṅ ba źes bya ba, de ni rnam par rig pa’i sgo’i mtshan ñid do;
btsun pa śa ra dva ti’i bu, ’gro ba źes bya ba, de ni rnam par rig pa’i sgo zad pa’i mtshan
ñid do. gaṅ la rnam par rig pa’i sgo’i mtshan ñid med pa daṅ rnam par rig pa’i sgo zad pa’i
mtshan ñid med pa, de la ’oṅ ba yaṅ med, ’gro ba yaṅ med de: ’oṅ ba daṅ ’gro ba med pa
ni ’phags pa rnams kyi ’gro ba’o;

btsun pa śa ra dva ti’i bu, ’oṅ ba źes bya ba, de ni ’oṅ ba’i yul lo; btsun pa śa ra dva ti’i
bu, ’gro ba źes bya ba, de ni ’gro ba’i yul lo. gaṅ la ’oṅ ba’i yul med pa daṅ ’gro ba’i
yul med pa, de la ’oṅ ba yaṅ med, ’gro ba yaṅ med de: ’oṅ ba daṅ ’gro ba med pa de ni ’phags
pa rnams kyi ’gro ba’o;

btsun pa śa ra dva ti’i bu, ’oṅ ba źes bya ba, de ni rkyen gyi mtshan ñid do; btsun pa śa ra
dva ti’i bu, ’gro ba źes bya ba, de ni rkyen zad pa’i mtshan ñid do. gaṅ la rkyen gyi mtshan
ñid med pa daṅ rkyen zad pa’i mtshan ñid med pa, de la ’oṅ ba yaṅ med, ’gro ba yaṅ med
de: ’oṅ ba daṅ ’gro ba med pa ni ’phags pa rnams kyi ’gro ba’o;

btsun pa śa ra dva ti’i bu, ’oṅ ba źes bya ba, de ni rten ciṅ ’brel bar ’byuṅ ba’i mtshan ñid
do; btsun pa śa ra dva ti’i bu, ’gro ba źes bya ba, de ni rten ciṅ ’brel bar ’byuṅ ba zad
pa’i mtshan ñid do. gaṅ la rten ciṅ ’brel bar ’byuṅ ba’i mtshan ñid med pa daṅ rten ciṅ
’brel bar ’byuṅ ba zad pa’i mtshan ñid med pa, de la ’oṅ ba yaṅ med, ’gro ba yaṅ med de: ’oṅ
ba daṅ ’gro ba med pa ni ’phags pa rnams kyi ’gro ba’o;

btsun pa śa ra dva ti’i bu, ’oṅ ba źes bya ba, de ni rgyu las byuṅ ba’i mtshan ñid do; btsun
pa śa ra dva ti’i bu, ’gro ba źes bya ba, de ni rgyu las byuṅ ba zad pa’i mtshan ñid do.
gaṅ la rgyu las byuṅ ba’i mtshan ñid med pa daṅ rgyu las byuṅ ba zad pa’i mtshan ñid med pa,
de la ’oṅ ba yaṅ med, ’gro ba yaṅ med de: ’oṅ ba daṅ ’gro ba med pa ni ’phags pa rnams
kyi ’gro ba’o;

btsun pa śa ra dva ti’i bu ’oṅ ba źes bya ba, de ni tha sñad kyi sgra daṅ, yi ge daṅ brda’o;
btsun pa śa ra dva ti’i bu, ’gro ba źes bya ba, de ni tha sñad kyi sgra daṅ, yi ge daṅ brda
yoṅs su śes pa’o. gaṅ la tha sñad kyi sgra daṅ, yi ge daṅ brda med pa daṅ tha sñad kyi
sgra daṅ, yi ge daṅ brda yoṅs su śes pa med pa, de la ’oṅ ba yaṅ med, ’gro ba yaṅ med de:
’oṅ ba daṅ ’gro ba med pa ni ’phags pa rnams kyi ’gro ba’o;

de nas tshe daṅ ldan pa śa ra dva ti’i bus byaṅ chub sems dpa’ blo gros mi zad pa la ’di skad
ces smras so: rigs kyi bu, khyod kyi spobs pa ’di lta bu’i phyir ma yin gyi; ci nas de lta
bu sṅon ma thos pa’i gnas rnams mñan pa’i phyir ’dri’o;

rigs kyi bu, ’di lta ste dper na: yul btsas daṅ śo gam gcod pa’i mi źig yod de; des mi reṅ ṅam
khur thogs te lam nas ’gro ba’i mi źig la kye skyes bu, khyod ci źig thogs? śes ’dri źiṅ,
ṅa la yul btsas daṅ śo gam byin cig! ces zer ba;de bźin du, rigs kyi bu, bdag cag ñan thos
gźan gyi sgra’i rjes su ’gro ba, gźan las thos pa la mos pa bdag gi sems kyi rgyud la
snaṅ ba ñe bar gnas pa rnams kyis rtag tu rgyun mi ’chad par khyod lta bu skyes bu dam pa
rnams la - gaṅ las ñan thos daṅ raṅ saṅs rgyas maṅ po ’byuṅ bar ’gyur ba’i - theg pa chen
po ’di rjes su gzuṅ ba’i phyir dri bar bya ste;;de bas na, rigs kyi bu, khyod gaṅ nas ’oṅs,
de bźin gśegs pa de’i mtshan daṅ, ’jig rten gyi khams de’i miṅ ci źes bya, ’jig rten gyi
khams de ’di nas ji srid yod pa legs par ston cig!;

blo gros mi zad pas smras pa: btsun pa śa ra dva ti’i bu, de bźin gśegs pa ’di khyod kyi mdun
na bźugs kyis, ’di la źus śig daṅ des khyod la lan ldon par ’gyur te; ’khor thams cad kyaṅ
the tshom med par ’gyur ro;

de nas bcom ldan ’das la tshe daṅ ldan pa śa ra dva ti’i bus ’di skad ces gsol to: bcom ldan
’das, byaṅ chub sems dpa’ blo gros mi zad pa ’di gaṅ nas mchis? de bźin gśegs pa de’i mtshan
daṅ, ’jig rten gyi khams de’i miṅ ci źes bgyi? ’jig rten gyi khams de ’di nas ji srid
cig mchis? ’di ltar de bźin gśegs pa de’i mtshan daṅ, saṅs rgyas kyi źiṅ de’i miṅ thos nas,
sems can dpag tu ma mchis graṅs ma mchis pa rnams byaṅ chub kyi phyir go cha ’tshal bar
’gyur bar de bźin gśegs pas bstan du gsol, bcom ldan ’das bde bar gśegs pas bstan du gsol;

bcom ldan ’das kyis bka’ stsal pa: śa ra dva ti’i bu, de’i phyir legs par rab tu ñon la yid
la zuṅ śig daṅ, ṅas khyod la bśad do. ’jig rten gyi khams de’i yon tan yoṅs su brjod pa daṅ,
byaṅ chub sems dpa’ de dag daṅ de bźin gśegs pa de’i miṅ thos nas, dad pa daṅ mos pas de
bźin gśegs pa’i ye śes chags pa med ciṅ sgrib pa med pa la mi skrag par bya’o, the tshom
za bar mi bya’o;

de nas tshe daṅ ldan pa śa ra dva ti’i bus bcom ldan ’das la: legs so źes gsol nas, bcom ldan
’das kyi ltar ñan pa daṅ, bcom ldan ’das kyis ’di skad ces bka’ stsal to: - śa ra dva ti’i
bu, saṅs (S11a) rgyas kyi źiṅ ’di nas śar phyogs logs su saṅs rgyas kyi źiṅ gaṅ gā’i kluṅ
bcu’i bye ma sñed kyi rdul phra rab kyi rdul sñed ’das pa na, ’jig rten gyi khams mi ’dzums
pa źes bya ba yod de. de na de bźin gśegs pa, dgra bcom pa, yaṅ dag par rdzogs pa’i saṅs
rgyas kun tu bzaṅ po źes bya ba da ltar bźugs te, ’tsho źiṅ gźes la chos kyaṅ ston te.
byaṅ chub sems dpa’ blo gros mi zad pa de nas ’oṅs so. śa ra dva ti’i bu, ’jig rten gyi khams
mi ’dzums pa de na ñan thos daṅ raṅ saṅs rgyas rnams kyi miṅ yaṅ med de, de bźin gśegs
pa de’i dge ’dun yaṅ byaṅ chub sems dpa’ ’ba’ źig ste:;sṅon yoṅs su sbyaṅ ba byas pa;sbyin
pa daṅ, dul ba daṅ, legs par sdom pa daṅ, ṅes pa daṅ, tshul khrims daṅ, thos pa daṅ, bag
yod pa daṅ, sbyaṅs pa’i yon tan daṅ, yo byad bsñuṅs pa la rab tu gnas pa;;bzod pa’i stobs
kyis khoṅ khro ba med ciṅ;byaṅ chub tu brtson ’grus brtan pas dge ba’i tshogs bsags pa;bsam
gtan daṅ, rnam par thar pa daṅ, tiṅ ṅe ’dzin daṅ, sñoms par ’jug pa daṅ, mṅon par śes
pas rnam par rol pa;śes rab kyi ’od daṅ snaṅ ba chen pos saṅs rgyas kyi chos thams cad kyi
tshig rab tu dbye ba bstan pa’i ye śes la mkhas pa;byams pa’i sems nam mkha’i dkyil daṅ mtshuṅs
pa;sñiṅ rje’i bsam pa brtan pas sems can thams cad yoṅs su smin par bya ba’i cho ga
śes pa;dga’ bas chos la yaṅ dag par dga’ bar byed pa;ñes pa daṅ, rjes su chags pa daṅ, khoṅ
khro ba daṅ, ṅa rgyal śin tu spaṅs pa, btaṅ sñoms kyis gñis daṅ bral ba;stoṅ pa ñid daṅ,
mtshan ma med pa daṅ, smon pa med pa’i chos kyi tshul la rab tu gnas pa;bdud kyi lcags kyu
daṅ, ñon moṅs pa daṅ, thab mo’i rñog pa rnam par sel bar byed pa;sems can thams cad kyi
bsam pa daṅ dbaṅ po mchog daṅ mchog ma yin pa śes pa’i sgrub pa;so so ci rigs par chos daṅ,
nor daṅ śes pa rab tu sbyin pa;sems sa daṅ, chu daṅ, me daṅ, rluṅ daṅ mtshuṅs pa;pha rol
rgol ba daṅ log pa’i tshogs can gyi tshogs thams cad rab tu ’joms pa;g-yul las rnam par
rgyal te, rgyal mtshan daṅ ba dan sgreṅ źiṅ mi zlogs par dpa’ ba;saṅs rgyas kyi chos zab mo
daṅ, stobs bcu daṅ, mi ’jigs pas ’khor gyi ’jigs pa daṅ bag tsha ba med pa;rten ciṅ ’brel
bar ’byuṅ ba la ’jug pa, yod pa daṅ med pa daṅ gñi ga’i mthar lta ba daṅ bral bas dbu ma’i
lam du źugs pa;bdag daṅ, bdag gi daṅ, sems can daṅ, srog daṅ, skye ba po daṅ, gso ba daṅ,
skyes bu daṅ, gaṅ zag daṅ, śed bu daṅ, śed las skyes daṅ, byed pa po daṅ, tshor ba po daṅ,
rtag pa daṅ, chad pa daṅ, ’byuṅ ba daṅ, ’jig pa daṅ lta bar gyur pa’i kun nas ldaṅ ba
thams cad daṅ bral ba;;gzuṅs daṅ, mdo sde’i rgyal po daṅ, de bźin gśegs pa’i phyag rgyas btab
pa;chags pa med pa’i ye śes kyi byin gyi rlabs kyis bskal pa bye ba khrag khrig brgya
stoṅ du sgra bsgrags kyaṅ, spobs pa rgyun mi ’chad pa;saṅs rgyas kyi rdzu ’phrul daṅ, rnam
par ’phrul pa daṅ, cho ’phrul ston pas saṅs rgyas kyi źiṅ mtha’ yas pa gnon pa daṅ, rnam
par gnon pa daṅ, ’gro ba daṅ ’oṅ ba la mkhas pa;’jigs pa daṅ, khro ba daṅ, ṅa rgyal daṅ, rgyags
pa daṅ, dregs pa kun chad pa;seṅ ge’i sgra mṅon par bsgrags pa;sems can rab ’briṅ, tha
ma thams cad kyi mdza’ bśes brtan pa, mya ṅan las ’das pa la ’god pa;chos kyi sprin las
’brug gi sgra ’byuṅ źiṅ rigs pa daṅ rnam par grol ba’i glog daṅ bdud rtsi’i char rab tu ’bebs
pa;chos rin po che rab tu gtor bas, dkon mchog gsum gyi rigs mi ’chad par byed pa;nor
bu rin po che lta bur bsam pa dag ciṅ phyi naṅ du blo rab tu sbyaṅs pa;mtshan daṅ dpe byad
bzaṅ po’i mchog daṅ raṅ gi gzi brjid kyi rgyan daṅ dge ba’i rtsa ba brgya stoṅ gis śin tu
brgyan pa;saṅs rgyas kyi chos thams cad la dbaṅ bskur ba, skye ba gcig gis thogs pas rgyal
tshab tu gyur pa;sems can thams cad kyi mos pa daṅ, rnam par grol ba daṅ, gdul bya ’dul
ba’i cho ga śes pa;byaṅ chub kyi sa’i sñiṅ po’i gdan gnon pa daṅ, rnam par gnon pa la mi
’jigs pa’i tshul śes pa;saṅs rgyas thams cad kyi bya ba daṅ saṅs rgyas kyi sku rab tu ston
ciṅ rab tu bzuṅ ba daṅ tshar gcod pas sems la dpa’ źiṅ dbaṅ byed pa daṅ bla na med pa’i chos
kyi ’khor lo rin po che rab tu bskor ba śa stag ste;śa ra dva ti’i bu, bcom ldan ’das
de’i dge ’dun ni byaṅ chub sems dpa’ de lta bu śa stag go;

de nas thams cad daṅ ldan pa’i ’khor des byaṅ chub sems dpa’ de dag gi bsṅags pa daṅ yon tan
daṅ phan yon bstan pa ’di lta bu ’di dag thos nas, tshim źiṅ mgu la yi raṅs te rab tu dga’
nas dga’ ba daṅ yid bde ba skyes te, lha’i me tog utpa la daṅ, pad ma daṅ, ku mu da daṅ,
pad ma dkar po daṅ, man dā ra ba daṅ, man dā ra ba chen po dag gis bcom ldan ’das daṅ, byaṅ
chub sems dpa’ blo gros mi zad pa daṅ, byaṅ chub sems dpa’ de dag la gtor nas: skyes bu
dam pa ’di ’dra ba dag la blta ba daṅ, phyag bya ba daṅ, bsñen bkur bya ba rñed pa ni bdag
cag gis rñed pa legs par rñed do; gaṅ byaṅ chub sems dpa’i yon tan daṅ phan yon bstan pa
’di thos nas bla na med pa yaṅ dag par rdzogs pa’i byaṅ chub tu sems bskyed pa’i sems can
de dag gis kyaṅ: rñed pa legs par rñed do, ched du brjod do. de nas srog chags brgya stoṅ
phrag sum cu rtsa drug gis bla na med pa yaṅ dag par rdzogs pa’i byaṅ chub tu sems bskyed
do;

de nas yaṅ bcom ldan ’das kyis gnas brtan śa ra dva ti’i bu la bka’ stsal pa:- śa ra dva ti’i
bu, yaṅ ’jig rten gyi khams mi ’dzums pa de na ṅan soṅ daṅ, mi khom pa daṅ, sdug bsṅal gyi
sgra yaṅ med de;;ltuṅ ba’i ’khrul pa daṅ, ñon moṅs pa’i sgra yaṅ med;log pa’i sgrub pa
daṅ bslab pa las ’das pa’i sgra yaṅ med;bud med du skye bar ’gyur ba’i sgra yaṅ med;ser sna
daṅ, ’chal pa’i tshul khrims daṅ, gnod sems daṅ, le lo daṅ, g-yeṅ ba daṅ, ’chal pa’i śes
rab kyi sgra yaṅ med;sgrib pa daṅ, chod pa daṅ, kun nas ldaṅ ba daṅ, bag chags kyi sgra yaṅ
med;rab, ’briṅ, tha ma’i sgra yaṅ med;sems can daṅ, theg pa daṅ, źiṅ tha dad pa’i sgra
yaṅ med; saṅs rgyas tha dad pa’i sgra yaṅ med; chos tha dad pa’i sgra yaṅ med; dge ’dun tha
dad pa’i sgra yaṅ med;bza’ ba daṅ, btuṅ ba daṅ, bkres pa daṅ, skom pa’i sgra yaṅ med; ṅar
’dzin pa daṅ, ṅa yir ’dzin pa daṅ, yoṅs su ’dzin pa’i sgra yaṅ med;bdud kyi lta ba kun nas
ldaṅ ba daṅ, bag chags kyi sgra yaṅ med do;

’jig rten gyi khams de ni yaṅs śiṅ rgya che ste, gliṅ bye ba khrag khrig brgya stoṅ phrag drug
cu yod de, byaṅ chub sems dpa’i smon lam gyis ñi ma daṅ zla ba gcig gi ’od kyis kun tu
snaṅ ṅo;’jig rten gyi khams de yaṅ lag mthil bźin du mñam źiṅ, bai dūrya sṅon po’i sa gźi
la rin po che thams cad kyi pad mas rab tu spras te, ka tsa lin de ltar ’jam źiṅ reg na bde
ba, mig maṅs ris su bres pa, rin po che’i śiṅ gi ra bas legs par brgyan pa, rtag tu me tog
rgyas pas mdzes par byas pa, rdo daṅ, gseg ma daṅ, gyo mo daṅ, boṅ ba daṅ, ri nag po med
de, ri rab kyis legs par brgyan pa;;lha daṅ mi’i loṅs spyod bye brag med ciṅ, sems can de
dag gi zas kyaṅ chos kyi dga’ ba daṅ bsam gtan gyi zas te;’jig rten gyi khams de na de bźin
gśegs pa dgra bcom pa yaṅ dag par rdzogs pa’i saṅs rgyas kun tu bzaṅ po chos kyi rgyal
po bla na med pa ma gtogs par, rgyal po gźan gaṅ yaṅ med do;

bcom ldan ’das de yaṅ byaṅ chub sems dpa’ de dag la yi ge daṅ, sgra daṅ, brda’i tshig rab tu
dbye bas chos mi ston te; gźan du na byaṅ chub sems dpa’ de dag bcom ldan ’das de’i druṅ
du lhags te, mig mi ’dzums par bltas pas saṅs rgyas rjes su dran pa’i tiṅ ṅe ’dzin thob ste,
mi skye ba’i chos la bzod pa thob par luṅ bstan pa yaṅ byin no. de’i phyir na ’jig rten
gyi khams de yaṅ mi ’dzums pa źes bya’o;

de la saṅs rgyas rjes su dran pa gaṅ źe na;

gaṅ gzugs kyi mtshan ñid kyis rab tu ma phye ba;rigs daṅ, rus daṅ, cho rigs kyis rab tu ma phye
ba;sṅon gyi mtha’i dkar po’i spyod pas rab tu ma phye ba;phyi ma’i mtha’ śes pa la sems
pas rab tu ma phye ba;da ltar byuṅ ba la gnas pas rab tu ma phye ba;phuṅ po daṅ, khams daṅ,
skye mched kyis rab tu ma phye ba;mthoṅ ba daṅ, thos pa daṅ, bye brag phyed pa daṅ, rnam
par rig pas rab tu ma phye ba;sems daṅ, yid daṅ, rnam par śes pas rab tu ma phye ba;spros
pa daṅ rgyu bas rab tu ma phye ba;skye ba daṅ, gnas pa daṅ, ’jig pas rab tu ma phye ba;gzuṅ
ba daṅ, rtsod pa daṅ, btaṅ bas rab tu ma phye ba;dran pa daṅ yid la byed pas rab tu ma
phye ba;rtog pa daṅ, rnam par rtog pa daṅ, yoṅs su rtog pas rab tu ma phye ba;chos kyi mtshan
ñid daṅ raṅ gi mtshan ñid kyis rab tu ma phye ba;gcig daṅ, tha dad pa daṅ, so so bas
rab tu ma phye ba;sems kyi dmigs pa bgraṅ bas rab tu ma phye ba;naṅ daṅ phyi rol tu g-yo
bas rab tu ma phye ba;rnam par rtog pa’i mtshan ma daṅ, blaṅ ba daṅ dor bas rab tu ma phye
ba;kha dog daṅ, dbyibs daṅ, rtags kyis rab tu ma phye ba;spyod lam daṅ, spyad pa daṅ, spyod
pas rab tu ma phye ba;tshul khrims daṅ, tiṅ ṅe ’dzin daṅ, śes rab daṅ, rnam par grol ba
daṅ, rnam par grol ba’i ye śes mthoṅ ba yid la byed pas rab tu ma phye ba;stobs daṅ, mi ’jigs
pa daṅ, saṅs rgyas kyi chos ma ’dres par sgro btags pas rab tu ma phye ba yin te;

’di ltar saṅs rgyas kyi rjes su dran pa ni, bsam gyis mi khyab pa, rgyu ba med pa, rnam par
rig pa med pa’i mtshan ñid de;ṅa yi ba med pa, yid la byed pa daṅ bral ba, dran pa med ciṅ
yid la byed pa med pa;phuṅ po daṅ, khams daṅ, skye mched ’byuṅ ba daṅ ’jig pa’i gnas ma yin;thogs
pa ma yin;’jug pa ma yin;gnas pa ma yin, mi gnas pa ma yin, rab tu gnas pa ma yin,
yaṅ dag par gnas pa ma yin;gzugs kyi rnam par śes pa’i gnas ma yin;tshor ba daṅ, ’du śes
daṅ, ’du byed daṅ, rnam par śes pas śes par bya ba’i gnas ma yin;sa’i khams kyi rnam par
śes pa’i gnas ma yin;chu’i khams kyi ma yin, me’i khams kyi ma yin, rluṅ gi khams kyi ma yin,
rnam par śes pa’i khams kyi gnas ma yin;mig daṅ gzugs kyi rnam par śes pa’i gnas ma yin;de
bźin du rna ba’i ma yin, sgra’i ma yin, sna’i ma yin, dri’i ma yin, lce’i ma yin, ro’i
ma yin, lus kyi ma yin, reg bya’i ma yin, yid kyi ma yin, chos kyi rnam par śes pa’i gnas
ma yin no;

yaṅ saṅs rgyas rjes su dran pa ni dmigs pa thams cad la mi gnas pa’o;mtshan ma thams cad mi
ldaṅ ba’o;g-yo ba daṅ, sems pa daṅ, bskyod pa thams cad kyi rgyu ba med pa’o;mthoṅ ba daṅ,
thos pa daṅ, bye brag phyed pa daṅ, rnam par rig pa mi skye ba’o;dbaṅ po daṅ rnam par grol
ba’i mtshan ñid thams cad kyi rjes su mi ’gro ba’o;sems gcig nas gcig tu ñiṅ mtshams sbyor
ba med pa’o;rtog pa daṅ rnam par rtog pa thams cad ñe bar źi ba’o;ñes pa daṅ, rjes su chags
pa daṅ, khoṅ khro ba bcom pa’o;rgyu’i mtshan ñid rnam par chad pa’o;pha rol daṅ, tshu
rol daṅ, dpuṅ daṅ, mthar ’dzin pa thams cad yaṅ dag par chad pa’o;sgro btags pa med pas ’od
gsal ba’o;phye ba med pa’i phyir dga’ ba med pa’o, myaṅ ba med pa’i phyir bde ba med pa’o;gzod
ma nas źi bas yoṅs su gduṅ ba med pa’o;’bad pa thams cad daṅ bral bas rnam par grol
ba’i mtshan ñid do;gzugs med pas lus med pa’o, tshor ba med pas tshor bar gyur pa med pa’o,
mdud pa med pas mdud pa daṅ bral ba’o, ’du mi byed pas ’dus ma byas pa’o, rnam par śes
pa med pas rnam par mi rig pa’i mtshan ñid do;mi ’dzin pas len pa med pa’o, mi gtoṅ bas dor
ba med pa’o;gnas pa med pas mi gnas pa’o;tshor ba daṅ bral bas mi ’dug pa’o;mi ’byuṅ bas
med par mi ’gyur ba’i mtshan ñid do;dran pa daṅ, yid la byed pa daṅ, sems daṅ sems las byuṅ
ba’i chos thams cad kyis ma bzuṅ ba;mchog tu ’dzin pa med pa;len pa med pas;’dor ba med
pa;rab tu źi ba;gzod ma nas ma skyes pa, mi skye bas rab tu phye ba;chos kyi dbyiṅs su yaṅ
dag par ’du ba, mñam źiṅ mi mñam pa med par gyur pa, nam mkha’ daṅ mtshuṅs śiṅ mñam pa;mig
daṅ gzugs kyi lam las ’das pa, de bźin du rna ba daṅ sgra daṅ, sna daṅ dri daṅ, lce daṅ
ro daṅ, lus daṅ reg bya daṅ, yid daṅ, chos kyi lam las ’das pa yin te;

saṅs rgyas kyi rjes su dran pa ’di ’dra ba byaṅ chub sems dpa’ de dag gis rab tu ’thob bo;de
dag gis saṅs rgyas rjes su dran pa ’di thob ma thag tu chos thams cad la sgrib pa med pa’i
ye śes thob par ’gyur te, saṅs rgyas bcom ldan ’das thams cad kyis gsuṅs pa ’dzin ciṅ brjed
par yaṅ mi byed, dran par yaṅ mi byed de, sgra’i don thams cad rnam par ṅes par yaṅ rñed
par ’gyur ro;

śa ra dva ti’i bu, de bźin gśegs pa dgra bcom pa yaṅ dag par rdzogs pa’i saṅs rgyas kun tu bzaṅ
po ni ji ltar ’di na gźan gyi sgra daṅ so so raṅ gi tshul bźin yid la byed pa ltar rgyu
daṅ rkyen gñis kyis yaṅ dag par lta ba mi ston te, śa ra dva ti’i bu, byaṅ chub sems dpa’
de dag gis de bźin gśegs pa de mthoṅ ma thag tu don rnam par ṅes pa las pha rol tu phyin
pa drug yoṅs su rdzogs par byed do, mi skye ba’i chos la bzod pa’i luṅ bstan pa yaṅ rab tu
’thob bo;

de ci’i phyir źe na;gaṅ gzugs kyi mtshan ñid la mṅon par źen pa spaṅs pa, ’di ni sbyin pa’i
pha rol tu phyin pa’o;gaṅ gzugs kyi mtshan ñid rgyun bcad pa, ’di ni tshul khrims kyi pha
rol tu phyin pa’o;gaṅ gzugs kyi mtshan ñid zad pa’i chos ñid, ’di ni bzod pa’i pha rol tu
phyin pa’o;gaṅ gzugs kyi mtshan ñid dben par mthoṅ ba, ’di ni brtson ’grus kyi pha rol tu
phyin pa’o;gaṅ gzugs kyi mtshan ñid sems la mi gźog pa, ’di ni bsam gtan gyi pha rol tu phyin
pa’ogaṅ gzugs kyi mtshan ñid la spros pa’i rgyu ba med pa, ’di ni śes rab kyi pha rol
tu phyin pa’o.

de ltar byaṅ chub sems dpa’ de dag gis bcom ldan ’das de bźin gśegs pa dgra bcom pa yaṅ dag
par rdzogs pa’i saṅs rgyas kun tu bzaṅ po mthoṅ ma thag tu don rnam par ṅes pa las pha rol
tu phyin pa drug yoṅs su rdzogs nas, mi skye ba’i chos la bzod pa’i luṅ bstan pa ’thob bo.

ji ltar bcom ldan ’das de bźin gśegs pa kun tu bzaṅ po’i saṅs rgyas kyi źiṅ ’jig rten gyi khams
mi ’dzums pa lta bur, gaṅ dag na byaṅ chub sems dpa’ ’di lta bu dag ’khod pa’i saṅs rgyas
kyi źiṅ de dag ni śin tu ñuṅ ṅo

de nas tshe daṅ ldan pa śa ra dva ti’i bus byaṅ chub sems dpa’ blo gros mi zad pa daṅ byaṅ chub
sems dpa’ de dag la ’di skad ces smras so:- skyes bu dam pa dag, gaṅ khyed kyis bcom ldan
’das de bźin gśegs pa kun tu bzaṅ po daṅ, byaṅ chub sems dpa’ de dag daṅ, ’jig rten gyi
khams mi ’dzums pa de mthoṅ ba ni rñed pa legs par rñed do.blo gros mi zad pas smras pa:-
btsun pa śa ra dva ti’i bu, khyod mi ’dzums pa’i ’jig rten gyi khams, daṅ bcom ldan ’das
de bźin gśegs pa kun tu bzaṅ po daṅ, pad ma bkod pa de dag daṅ, byaṅ chub sems dpa’ de dag
blta ’dod dam?śa ra dva ti’i bus smras pa:- rigs kyi bu, thams cad daṅ ldan pa’i ’khor ’di’aṅ
dge ba’i rtsa ba rab tu ’phel bar ’gyur gyis bdag gis blta’o.

de nas byaṅ chub sems dpa’ blo gros mi zad pa de’i tshe saṅs rgyas kyi źiṅ thams cad kun tu
ston pa źes bya ba’i tiṅ ṅe ’dzin la sñoms par źugs te. rigs kyi bu de sñoms par źugs ma thag
tu de nas thams cad daṅ ldan pa’i ’khor de gnas brtan śa ra dva ti’i bus ’jig rten gyi
khams mi ’dzums pa de daṅ, bcom ldan ’das de bźin gśegs pa dgra bcom pa yaṅ dag par rdzogs
pa’i saṅs rgyas kun tu bzaṅ po de daṅ, pad ma bkod pa de dag daṅ, byaṅ chub sems dpa’ de
dag mthoṅ ste. mthoṅ nas kyaṅ thams cad raṅ raṅ gi stan las laṅs te thal mo sbyar nas, bcom
ldan ’das de bźin gśegs pa dgra bcom pa yaṅ dag par rdzogs pa’i saṅs rgyas kun tu bzaṅ
po daṅ byaṅ chub sems dpa’ de dag la phyag ’tshal lo.

de nas saṅs rgyas kyi mthu daṅ byaṅ chub sems dpa’ blo gros mi zad pa’i byin gyi rlabs kyis
de dag gi lag pa g-yas par sṅon ma mthoṅ sṅon ma thos pa’i me tog gi phur ma dri rab tu źim
źiṅ, sna tshogs pa, blta na sdug pa, kha dog daṅ ldan źiṅ, yid du ’oṅ ba dag byuṅ bar gyur
te. de dag gis me tog gi phur ma de dag śar phyogs su bcom ldan ’das de bźin gśegs pa dgra
bcom pa yaṅ dag par rdzogs pa’i saṅs rgyas kun tu bzaṅ po ga la ba de logs su gtor to.me
tog gi phur ma gtor ba de dag saṅs rgyas kyi źiṅ der chags te, de bźin gśegs pa dgra bcom
pa yaṅ dag par rdzogs pa’i saṅs rgyas kun tu bzaṅ po de daṅ, byaṅ chub sems dpa’ de dag
la mṅon par gtor nas, de dag gis ’jig rten gyi khams de thams cad me tog gis gaṅ bar gyur
to.byaṅ chub sems dpa’ gaṅ dag ’jig rten gyi khams de na gnas pa, de dag gis bcom ldan ’das
de bźin gśegs pa dgra bcom pa yaṅ dag par rdzogs pa’i saṅs rgyas kun tu bzaṅ po de la:-
bcom ldan ’das, me tog blta na sdug pa ’di lta bu ’di dag gi char ga las ’bab? ces źus so.

bcom ldan ’das des bka’ stsal pa:- rigs kyi bu dag, ’di ni byaṅ chub sems dpa’ blo gros mi zad
pa bcom ldan ’das de bźin gśegs pa śākya thub pa de la blta ba daṅ, phyag bya ba daṅ, mchod
pa daṅ, bsñen bkur bya ba daṅ, chos ñan pa’i phyir bcom ldan ’das śākya thub pa’i saṅs
rgyas kyi źiṅ ’jig rten gyi khams mi mjed der phyin nas, ’jig rten gyi khams der phyogs
bcu nas ’dus pa’i byaṅ chub sems dpa’ de dag gis me tog ’di dag gtor to. bcom ldan ’das de
bźin gśegs pa śākya thub pa de yaṅ ’dus pa chen po’i le’u źes bya ba’i chos kyi rnam graṅs
ston te; der yaṅ sems can dpag tu med pas chos mṅon du rtogs par ’gyur ro.

de dag gis gsol pa:- bcom ldan ’das de bźin gśegs pa śākya thub pa de bźugs pa’i ’jig rten gyi
khams ’di nas ji srid cig na mchis?bcom ldan ’das des bka’ stsal pa:- saṅs rgyas kyi źiṅ
’di nas nub phyogs su saṅs rgyas kyi źiṅ gaṅ gā’i kluṅ bcu’i bye ma sñed kyi rdul phra rab
kyi rdul sñed kyi ’jig rten gyi khams ’das pa na, ’jig rten gyi khams mi mjed ces bya ba
yod de. de na bcom ldan ’das de bźin gśegs pa dgra bcom pa yaṅ dag par rdzogs pa’i saṅs
rgyas śākya thub pa da ltar bźugs te, ’tsho źiṅ gźes la chos kyaṅ ston to.de dag gis gsol
pa:- bcom ldan ’das, bdag cag gis ’jig rten gyi khams mi mjed de daṅ, bcom ldan ’das de bźin
gśegs pa dgra bcom pa yaṅ dag par rdzogs pa’i saṅs rgyas śākya thub pa de daṅ, byaṅ chub
sems dpa’ de dag blta bar bgyi’o.

de nas de’i tshe de bźin gśegs pa dgra bcom pa yaṅ dag par rdzogs pa’i saṅs rgyas kun tu bzaṅ
pos sku las ’di lta bu’i ’od phyuṅ ste,’od des saṅs rgyas kyi źiṅ de dag thams cad las thal
nas, ’jig rten gyi khams mi mjed ’di daṅ, bcom ldan ’das de bźin gśegs pa śākya thub pa
daṅ, byaṅ chub sems dpa’ ’di dag raṅ gi byaṅ chub sems dpa’ de dag la bstan te. de dag gis
mthoṅ nas, thams cad raṅ raṅ gi stan las laṅs te thal mo sbyar nas, bcom ldan ’das de bźin
gśegs pa śākya thub pa ’di daṅ byaṅ chub sems dpa’ ’di dag la phyag ’tshal źiṅ tshig ’di
skad ces smras so:- bcom ldan ’das, ’di ltar ’jig rten gyi khams ’di na skra’i rtse mo
bźag pa tsam yaṅ byaṅ chub sems dpas ma gaṅ ba ma mchis na, byaṅ chub sems dpa’ ’di sñed gaṅ
nas ’dus?

bcom ldan ’das des bka’ stsal pa:- rigs kyi bu dag, byaṅ chub sems dpa’ ’di dag ni phyogs bcu’i
saṅs rgyas kyi źiṅ tshad med pa nas chos ñan pa’i phyir ’dus so.

