btsun pa śa ra dva ti’i bu, gźan yaṅ byaṅ chub sems dpa’ rnams kyi dbaṅ po lṅa mi zad pa ste.

de la dbaṅ po lṅa gaṅ źe na? gaṅ ’di: 1) dad pa’i dbaṅ po daṅ; 2) brtson ’grus kyi dbaṅ po daṅ;
3) dran pa’i dbaṅ po daṅ; 4) tiṅ ṅe ’dzin gyi dbaṅ po daṅ; 5) śes rab kyi dbaṅ po’o.

1) de la dad pa’i dbaṅ po gaṅ źe na?dad pa gaṅ gis chos bźi la dad pa ste.

bźi gaṅ źe na?’di lta ste: a) ’khor ba na spyod pa’i ’jig rten pa’i yaṅ dag pa’i lta ba la dad
pa ste; de las kyi rnam par smin pa la rton pa yin: dge ba’am sdig pa’i las gaṅ daṅ gaṅ
byas pa’i las de daṅ de’i rnam par smin pa myoṅ bar ’gyur ro, sñam ste, srog gi phyir yaṅ
sdig pa’i las mi byed pa daṅ;

b) byaṅ chub sems dpa’i spyod pa la dad pa ste, spyod pa de la źugs nas kyaṅ, theg pa gźan la
’dod pa mi skyed pa daṅ;

c) chos thams cad la don dam pa ṅes pa’i don zab mo rten ciṅ ’brel bar ’byuṅ ba bdag med pa,
sems can med pa, srog med pa, gso ba med pa, gaṅ zag med par rnam par dpyod pa daṅ, stoṅ
pa ñid daṅ, mtshan ma med pa daṅ, smon pa med pa’i mtshan ñid du dad pa ste, lta bar gyur
pa thams cad bag la ñal bar mi byed pa daṅ;

d) stobs daṅ mi ’jigs pa la sogs pa saṅs rgyas kyi chos thams cad la dad pa ste, dad pa’i phyir
the tshom daṅ bral, nem nur daṅ bral bas saṅs rgyas kyi chos de dag yaṅ dag par sgrub
pa ste;

’di ni dad pa’i dbaṅ po źes bya’o.

2) de la brtson ’grus kyi dbaṅ po gaṅ źe na?

chos gaṅ dag la dad pa’i dbaṅ pos dad par gyur pa’i chos de dag brtson ’grus kyi dbaṅ pos yaṅ
dag par sgrub ste; ’di ni brtson ’grus kyi dbaṅ po źes bya’o.

3) de la dran pa’i dbaṅ po gaṅ źe na?

chos gaṅ dag brtson ’grus kyi dbaṅ pos yaṅ dag par bsgrubs pa dran pa’i dbaṅ pos chud mi gzon
te; ’di ni dran pa’i dbaṅ po źes bya’o.

4) de la tiṅ ṅe ’dzin gyi dbaṅ po gaṅ źe na?

dran pa’i dbaṅ pos chos gaṅ dag chud mi gzon pa’i chos de dag tiṅ ṅe ’dzin gyi dbaṅ pos rtse
gcig tu byed de; ’di ni tiṅ ṅe ’dzin gyi dbaṅ po źes bya’o.

5) de la śes rab kyi dbaṅ po gaṅ źe na?

chos gaṅ tiṅ ṅe ’dzin gyi dbaṅ pos rtse gcig tu byas pa’i chos de dag śes rab kyi dbaṅ pos rab
tu rtog ciṅ, śin tu rtogs par byed de. gaṅ chos de daṅ de dag la gźan gyi driṅ la mi ’jog
par śes śiṅ so so raṅ gis śes pa, ’di ni śes rab kyi dbaṅ po źes bya’o.

de ltar na dbaṅ po lṅa ’di dag ni lhan cig ’grogs śiṅ rjes su ’brel pa ste, saṅs rgyas kyi chos
thams cad yoṅs su rdzogs par byed do, luṅ bstan pa’i sar yaṅ gźog go.btsun pa śa ra dva
ti’i bu, ’di lta ste dper na: phyi rol pa’i dbaṅ po lṅa mṅon par śes pa rnams sems can mṅal
du soṅ ba rnams ni ji srid du de’i pho’i dbaṅ po daṅ mo’i dbaṅ po mṅon par grub par ma
gyur pa, de srid du luṅ mi ston to. de bźin du saṅs rgyas bcom ldan ’das rnams kyaṅ byaṅ
chub sems dpa’ dag pa ji srid du ’jig rten las ’das pa’i dbaṅ po lṅa po ’di dag daṅ ldan par
ma gyur pa, de srid du bla na med pa yaṅ dag par rdzogs pa’i byaṅ chub tu luṅ mi ston te.

btsun pa śa ra dva ti’i bu, ’di dag ni byaṅ chub sems dpa’ rnams kyi dbaṅ po lṅa mi zad pa’o.

